<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="">
    <meta name="apple-mobile-web-app-capable" content="yes">
    <title>Vzpomínky na jednu vesnickou tancovačku</title>
    <link rel="stylesheet" href="./style/style.min.css" media="screen" integrity="sha256-EAcAoh4bH4+fb1dtQiDCgZPfIxnBnL+lbmL5Hc0pzMU=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Jiří Hájíček: Vzpomínky na jednu vesnickou tancovačku">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Vzpomínky na jednu vesnickou tancovačku">
    <meta property="og:title" content="Vzpomínky na jednu vesnickou tancovačku">
    <meta property="og:type" content="book">
    <meta property="og:book:author" content="Jiří Hájíček">
    <meta property="twitter:title" content="Jiří Hájíček: Vzpomínky na jednu vesnickou tancovačku">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./hajicek-22.html">
    <link rel="next" href="./hajicek-24.html">
    <meta name="nb-order" content="24">
    <link rel="self" href="hajicek-23.html">
    <meta name="nb-identifier" content="hajicek-vzpominky-na-jednu-vesnickou-tancovacku-2e2e475">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="3355" data-nb-chars="19766">
    <nav role="doc-toc">
      <ul class="plain section"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./hajicek-22.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="0" data-nb-chars="0"></h1>
        <section>
          <p class="chunk" data-nb-ref-number="2" data-nb-words="2" data-nb-chars="15"><span class="idea" data-nb-ref-number="1" id="idea1" data-nb-words="2" data-nb-chars="15"><strong>Vesnickej román</strong></span></p>
          <p class="chunk" data-nb-ref-number="3" data-nb-words="115" data-nb-chars="658"><span class="idea" data-nb-ref-number="2" id="idea2" data-nb-words="115" data-nb-chars="658">Hospodářství č. p.&nbsp;8, kterému se&nbsp;říkalo Vajdlovna, koupil roku 1811 Kašpar Vácha za&nbsp;dva tisíce zlatých. Nikdo nepamatoval žádného Vajdla, jen na&nbsp;faře byl v&nbsp;listině z&nbsp;roku 1624, kdy se&nbsp;chalupy ještě nečíslovaly, zapsán jistý Šimon Waidel. Po&nbsp;chalupě se&nbsp;tam říkalo u&nbsp;Vajdlů dál. Vácha se&nbsp;synem Josefem obdělávali nevelkou roli a&nbsp;měli dvě kravky a&nbsp;kozu. Roku 1815 se&nbsp;ve&nbsp;vesnici zastavila družina ruského cara Alexandra I. A&nbsp;z&nbsp;panského rozmaru si&nbsp;sám car vyoral na&nbsp;poli za&nbsp;Vajdlovnou brambory, které si&nbsp;pak upekl v&nbsp;popelu. Kašpar Vácha zemřel ve&nbsp;věku 64 let na&nbsp;marasmus, jak je&nbsp;napsáno ve&nbsp;farní knize zemřelých, a&nbsp;pohřben byl na&nbsp;hřbitově při kostelíku sv. Pavla.</span></p>
          <p class="chunk" data-nb-ref-number="4" data-nb-words="370" data-nb-chars="2178"><span class="idea" data-nb-ref-number="3" id="idea3" data-nb-words="370" data-nb-chars="2178">Chalupu vystavěnou kdysi z&nbsp;lomového kamene, která měla z&nbsp;jižní strany klenutou průchodní bránu do&nbsp;dvora, koupil od&nbsp;jediného bezdětného syna Kašpara Váchy hospodář Vojtěch Němec vulgo Babík. Se&nbsp;svou ženou Antonií a&nbsp;pěti dětmi zde hospodařili na&nbsp;půdě o&nbsp;sto devadesáti korcích. Když roku 1839 přestavovali dům a&nbsp;prohlubovali sklep, rozbil Babík motykou hliněný hrnek a&nbsp;z&nbsp;hlíny pak se&nbsp;synem vybrali celou hrst starodávných stříbrných mincí. Právě jeho jediný syn Štěpán převzal po&nbsp;otcově smrti chalupu a&nbsp;celé hospodářství, když se&nbsp;jeho sestry provdaly do&nbsp;okolních vsí. Oženil se&nbsp;s&nbsp;dcerou truhláře Maixnera Johannou a&nbsp;kromě práce na&nbsp;poli kostelničil, byl zvoníkem a&nbsp;jeho syn Jan, který se&nbsp;narodil dva roky po&nbsp;své sestře Lidce a&nbsp;který se&nbsp;od&nbsp;děda z&nbsp;matčiny strany přiučil práci se&nbsp;dřevem, si&nbsp;při dvoře zřídil malou dílnu, kde vyráběl džbery, díže, hrábě, cepy a&nbsp;jiné věci potřebné k&nbsp;hospodaření. Jan zemřel druhého října 1872 na&nbsp;vnitřní krvácení, byv přejet vozem na&nbsp;poli. Pohřbili ho&nbsp;u&nbsp;severní zdi hřbitova v&nbsp;rakvi stlučené z&nbsp;prken, která Jan nechával zrát v&nbsp;koutě své dílničky. Jeho otec ho&nbsp;přežil o&nbsp;sedm let a&nbsp;přenechal v&nbsp;závěti hospodářství svému zeti Matěji Svobodovi, který se&nbsp;do&nbsp;chalupy přiženil již jako padesátiletý roku 1881, když si&nbsp;vzal za&nbsp;ženu prvorozenou dceru Štěpána Němce Ludmilu. Ta&nbsp;zemřela za&nbsp;rok při porodu i&nbsp;s&nbsp;dítětem, pohřbeni byli do&nbsp;jednoho hrobu, a&nbsp;Matěj Svoboda, kterému se&nbsp;po&nbsp;chalupě říkalo Vajdl, se&nbsp;za&nbsp;dva roky oženil s&nbsp;Ludmilinou mladší sestrou Alžbětou, jež zůstala na&nbsp;gruntu, ale manželství bylo bezdětné. Protože byl Matěj Svoboda řečený Vajdl přičinlivý a&nbsp;celý svůj dlouhý život si&nbsp;hleděl práce, zastal i&nbsp;švagrovu dílnu na&nbsp;hrábě a&nbsp;topůrka k&nbsp;sekerám a&nbsp;šel mu&nbsp;také handl s&nbsp;dobytkem, zahospodařil si&nbsp;slušně peněz a&nbsp;ke stáru je&nbsp;věnoval na&nbsp;stavbu věže místního kostelíka sv. Pavla. Na&nbsp;místě dřevěné zvonice s&nbsp;bytem pro hrobaře se&nbsp;tak začala zdít vysoká věž a&nbsp;podle závěti mělo zbýt ještě na&nbsp;bicí hodiny a&nbsp;nový zvon. Tak veškeré jmění Svobody Vajdla, které si&nbsp;krátce před smrtí sepsal, dva a&nbsp;půl tisíce zlatých u&nbsp;knížecí hlavní pokladny ve&nbsp;Vídni a&nbsp;další dva tisíce zlatých za&nbsp;budoucí prodej Vajdlovny po&nbsp;smrti jeho ženy Johanny, přišlo na&nbsp;zvelebení kostela.</span></p>
          <p class="chunk" data-nb-ref-number="5" data-nb-words="893" data-nb-chars="5226"><span class="idea" data-nb-ref-number="4" id="idea4" data-nb-words="893" data-nb-chars="5226">Chalupu č. p.&nbsp;8, kterou vlastnil Kašpar Vácha a&nbsp;po něm jeho syn Josef a&nbsp;kterou od&nbsp;něho koupil Němec řečený Babík a&nbsp;po něm se&nbsp;přiženil na&nbsp;grunt Matěj Svoboda, mecenáš farnosti, toto hospodářství v&nbsp;čísle 8 koupil roku 1912 po&nbsp;smrti vdovy Svobodové Jaroslav Kabrnka, hospodář z&nbsp;chalupy č. p.&nbsp;14, pro svého mladšího syna Jakuba, kterého nechal roku 1893 pokřtít po&nbsp;svém tchánovi. Na&nbsp;vnitřních deskách své modlitební knížky měl kromě syna Jakuba ještě tužkou zapsaná jména ostatních dětí — prvorozeného syna Jaroslava a&nbsp;dcery Anny. A&nbsp;také dvou chlapců, kteří se&nbsp;nedožili jednoho roku. Jakub se&nbsp;odstěhoval do&nbsp;Vajdlovny přesně v&nbsp;den svých osmnáctých narozenin. Otec a&nbsp;starší bratr mu&nbsp;pomáhali s&nbsp;opravami starého stavení i&nbsp;s&nbsp;polními pracemi, Jakub si&nbsp;z&nbsp;otcova statku půjčoval na&nbsp;práci koně. Když prvně oral v&nbsp;poli nad chalupou, zaleskla se&nbsp;v&nbsp;obrácené voňavé půdě stříbrná mince. Pocházela ze&nbsp;zavážky z&nbsp;roku 1839, kdy Němec vulgo Babík kopal sklep a&nbsp;hlínu vozil na&nbsp;pole za&nbsp;statek. Jakub Kabrnka držel stříbrnou minci na&nbsp;dlani a&nbsp;myslel na&nbsp;dobré znamení pro něho a&nbsp;jeho hospodářství a&nbsp;taky na&nbsp;děvče, které si&nbsp;jednou do&nbsp;chalupy přivede. Doma minci probil hřebíkem a&nbsp;nosil ji&nbsp;na&nbsp;řetízku od&nbsp;matky vedle stříbrného křížku. Nebyl na&nbsp;svém gruntu ani půldruhého roku, když musel narukovat k&nbsp;jednadevadesátému regimentu do&nbsp;Budějovic a&nbsp;brzy pochodovali na&nbsp;pozice. Do&nbsp;zajetí se&nbsp;dostal v&nbsp;zimě téhož roku. Po&nbsp;úmorném pochodu Srbskem a&nbsp;Albánií už&nbsp;myslel na&nbsp;smrt. Daleko od&nbsp;domova, zůstal ležet zbědovaný pod palmou, v&nbsp;dlani svíral křížek a&nbsp;stříbrnou minci a&nbsp;před smrtí hladem ho&nbsp;zachránilo, že&nbsp;našel želvy, které si&nbsp;vařil a&nbsp;jedl jejich maso. Když se&nbsp;připojil zpátky k&nbsp;zajatecké koloně, převzali je&nbsp;Italové a&nbsp;po nich Francouzi a&nbsp;po moři se&nbsp;dostali do&nbsp;Francie. Jakub přežil všechen hlad, vši a&nbsp;štěnice, tyfus i&nbsp;španělskou chřipku v&nbsp;osmnáctém roce. V&nbsp;Bordeaux se&nbsp;stal vojákem vznikající československé jednotky a&nbsp;bojoval s&nbsp;ní až&nbsp;do&nbsp;konce války. Když se&nbsp;po&nbsp;pěti letech vrátil na&nbsp;statek, namluvil si&nbsp;Pepinu z&nbsp;č. p.&nbsp;9 a&nbsp;za slib vejměnku dostal od&nbsp;tchána velký kus pole, který sousedil s&nbsp;jeho. Od&nbsp;svého otce, než ho&nbsp;pochovali u&nbsp;západní zdi hřbitova, dostal mladičkou kobylku Bělu a&nbsp;s&nbsp;bratrem si&nbsp;navzájem pomáhali s&nbsp;polními pracemi. Největší kus polí měl otevřený proti západnímu větru a&nbsp;často mu&nbsp;kroupy a&nbsp;vítr potloukly jeho žita a&nbsp;ovsy, ale nahospodařil si&nbsp;za&nbsp;pár let něco peněz a&nbsp;koupil tříletou hřebici Ryzku a&nbsp;nové chomouty a&nbsp;řemení na&nbsp;obě kobyly a&nbsp;taky zbylo na&nbsp;tisíc strojových cihel, kterými vydláždil chlévy. V&nbsp;roce 1926 se&nbsp;narodila dcera Maruška a&nbsp;za rok a&nbsp;půl syn Josef. Jejich jména připsal Jakub na&nbsp;zadní desky modlitební knížky po&nbsp;otci. V&nbsp;osmadvacátém koupil secí stroj a&nbsp;napaječky, za&nbsp;rok mlátičku na&nbsp;splátky a&nbsp;zvelebil chalupu a&nbsp;přistavěl novou maštal pro koně. A&nbsp;tak ve&nbsp;vsi, kde byli kravaři a&nbsp;volaři, byl Jakub koňař, jako jeho táta. A&nbsp;jako první ve&nbsp;vesnici měl motocykl a&nbsp;chalupa č. p.&nbsp;8 měla jako první elektřinu, to&nbsp;už&nbsp;bylo za&nbsp;protektorátu. Na&nbsp;podzim dvaačtyřicátého přišly brzy sněhy a&nbsp;po nich zpátky deště a&nbsp;Kabrnkova pole byla jako bažina, ale přece musel z&nbsp;toho bláta dobýt brambory, aby měl na&nbsp;povinné dodávky říši. Taky pětadvacet kilo másla od&nbsp;krávy a&nbsp;vepřové maso. Všechno bylo na&nbsp;lístky a&nbsp;za peníze se&nbsp;nic nesehnalo, za&nbsp;vykrmenou husu se&nbsp;nabízelo dva tisíce korun. Pak přišla výzva občanstvu, aby darovalo německé armádě teplé šatstvo a&nbsp;prádlo, kdo měl doma něco z&nbsp;lepších časů, musel to&nbsp;darovat, dům od&nbsp;domu chodila kvůli tomu komise. Další výzva byla k&nbsp;darování tahacích harmonik, gramofonů a&nbsp;desek německým vojákům na&nbsp;frontu. Bylo zabaveno uhlí a&nbsp;stavební materiál a&nbsp;zatýkalo se&nbsp;pro černý obchod s&nbsp;dobytkem a&nbsp;potravinami. Sedlák Kabrnka musel podepsat, jako všichni ostatní, že&nbsp;si&nbsp;pořídí protektorátní vlajku nebo říšskoněmecký prapor. Povinně musel s&nbsp;potahem svážet dlouhé dříví z&nbsp;lesa pro Německo. Byly uzavřeny pozemkové knihy a&nbsp;dobytek se&nbsp;povinně odváděl. Tak Jakub Kabrnka přišel o&nbsp;valacha a&nbsp;krávu. V&nbsp;květnu 1945 stloukal v&nbsp;dílničce dvě rakve pro padlé sovětské vojáky. Nadporučík Rudé armády, který se&nbsp;u&nbsp;nich zabydlel, mu&nbsp;sebral motorku a&nbsp;Jakub už&nbsp;ji&nbsp;nikdy nedostal zpátky. Kvůli německé i&nbsp;sovětské armádě zůstalo hodně statků pez potahu, a&nbsp;tak byl Jakubu Kabrnkovi přidělen na&nbsp;reverz jeden z&nbsp;těch válečných koní, kteří zůstali po&nbsp;osvobození na&nbsp;lukách, kde se&nbsp;ve&nbsp;stádech pásli ponechaní napospas. Byl to&nbsp;zchromlý valach, nastydlý a&nbsp;samé chřípění, a&nbsp;nakonec se&nbsp;ukázalo, že&nbsp;má&nbsp;i&nbsp;prašivinu. Od&nbsp;něj se&nbsp;nakazila i&nbsp;stará kobyla Běla, kterou měl Jakub ještě po&nbsp;otci. Mazal je&nbsp;oba naftou s&nbsp;vápennou vodou a&nbsp;olejem a&nbsp;pak je&nbsp;drhnul jádrovým mýdlem, ale ani jeden kůň už&nbsp;z&nbsp;maštale po&nbsp;svých nevyšel. V&nbsp;padesátém nechtěl dát Kabrnka do&nbsp;družstva pole ani dobytek. Když si&nbsp;činovníci JZD přišli pro stroje, byly zamčené ve&nbsp;stodole. Druhý den se&nbsp;družstevníci vrátili v&nbsp;doprovodu příslušníků SNB, zámky utloukli a&nbsp;stroje si&nbsp;vzali. Příštího jara dostal vesnický boháč Kabrnka pět let vězení za&nbsp;sabotáž a&nbsp;neplnění dodávek. Na&nbsp;svůj statek už&nbsp;se&nbsp;nikdy nevrátil a&nbsp;rodina skončila kdesi na&nbsp;státním statku ve&nbsp;východních Čechách. Několik let před smrtí si&nbsp;legionář a&nbsp;sedlák Kabrnka zapsal do&nbsp;modlitební knížky sloupec čísel. Ta&nbsp;smutná čísla zarovnaná pod sebou znamenala, kolik mu&nbsp;kdo dluží — německá říše, Rudá armáda a&nbsp;lidovědemokratický stát.</span></p>
          <p class="chunk" data-nb-ref-number="6" data-nb-words="926" data-nb-chars="5388"><span class="idea" data-nb-ref-number="5" id="idea5" data-nb-words="926" data-nb-chars="5388">Po&nbsp;Kašparu Váchovi, který kdysi koupil grunt za&nbsp;dva tisíce zlatých, po&nbsp;Němci řečeném Babíkovi a&nbsp;jeho synu Štěpánovi, po&nbsp;farním mecenáši Svobodovi a&nbsp;po Jakubu Kabrnkovi, který v&nbsp;první válce jedl na&nbsp;albánském pobřeží želvy, aby neumřel hlady, a&nbsp;který ke&nbsp;stáru skončil daleko od&nbsp;statku zbavený občanských práv, přišel na&nbsp;Vajdlovnu kočí Bureš. Říkalo se, že&nbsp;je&nbsp;jedním z&nbsp;těch zlatokopů, co&nbsp;se&nbsp;vraceli zpátky ze&nbsp;Sudet, kde se&nbsp;napakovali na&nbsp;statcích přidělených po&nbsp;odsunutých Němcích. Ale Bureš neměl nic než dva koně, které si&nbsp;přivedl pěšky za&nbsp;opratě v&nbsp;každé ruce. Za&nbsp;ním šla jeho žena, na&nbsp;zádech cíchu nacpanou šatstvem, a&nbsp;za sebou táhla malý žebřiňák s&nbsp;nádobím a&nbsp;peřinami. Za&nbsp;vozíkem klopýtaly dvě děti. Protože byl kočí nemluvný, nikdo se&nbsp;pořádně nedozvěděl, odkud vlastně přišli. Jednotné zemědělské družstvo potřebovalo každou ruku i&nbsp;koně, tak ubytovalo Bureše s&nbsp;manželkou a&nbsp;dvěma syny v&nbsp;chalupě č. p.&nbsp;8 a&nbsp;ve vsi se&nbsp;mu&nbsp;začalo říkat kočí z&nbsp;Vajdlovny. Bylo mu&nbsp;něco přes čtyřicet a&nbsp;uměl i&nbsp;kovat, takže jednou za&nbsp;týden v&nbsp;prázdné kovárně na&nbsp;návsi koval koně pro družstvo i&nbsp;pro pár zbylých malých rolníků ze&nbsp;vsi a&nbsp;okolí. Nebyl hromotluk, spíš menší chlapík, byl mírný a&nbsp;mluvil tiše, ale sílu měl, v&nbsp;ramenou i&nbsp;v&nbsp;pažích. Hned první týden, když se&nbsp;večer zastavil v&nbsp;hospodě, se&nbsp;od&nbsp;vedlejšího stolu zvedl jeden z&nbsp;místních chlapů, přišel k&nbsp;němu, napil se&nbsp;z&nbsp;půllitru čerstvě natočeného piva, které stálo před Burešem na&nbsp;keramickém tácku, a&nbsp;zase v&nbsp;klidu odešel ke&nbsp;stolu ke&nbsp;svým. Kočímu Burešovi bylo jasné, že&nbsp;jestli chce jako naplavenina v&nbsp;téhle vesnici obstát, musí udělat jediné. Dojít k&nbsp;sousednímu stolu a&nbsp;napálit toho chlapa pěstí do&nbsp;obličeje, až&nbsp;se&nbsp;převrhne i&nbsp;s&nbsp;židlí na&nbsp;záda. Z&nbsp;toho pocitu, uhodit někoho hranou holé ruky do&nbsp;brady, ho&nbsp;na&nbsp;okamžik nepříjemně zašimralo v&nbsp;krajině břicha, ale vzápětí vstal a&nbsp;udělal přesně to, co&nbsp;musel. V&nbsp;bitce s&nbsp;oním sousedem pak nevěděl, jestli nemá hlavu dvakrát tak velkou a&nbsp;jestli ještě někdy uvidí na&nbsp;pravé oko, ale podle všeho v&nbsp;pěstním souboji muže proti muži obstál. Už&nbsp;se&nbsp;mu&nbsp;pak v&nbsp;hospodě nikdy nic podobného nestalo. Jeho drobná žena Anna krmila družstevní dobytek a&nbsp;starala se&nbsp;o&nbsp;děti. Starší Karel šel po&nbsp;škole do&nbsp;města učit se&nbsp;automechanikem a&nbsp;mladší Tomáš dvakrát opakoval ročník a&nbsp;školu vyšel ze&nbsp;sedmé třídy. Koní se&nbsp;bál, tak ho&nbsp;dali učit zedníkem. Družstvo postupně nakoupilo dva traktory a&nbsp;kočího z&nbsp;Vajdlovny posílali víc do&nbsp;lesa stahovat s&nbsp;koňmi klády. Jeho syn Karel si&nbsp;ve&nbsp;dvaceti letech koupil motorku dvěstěpadesátku a&nbsp;za tři týdny narazil v&nbsp;zatáčce za&nbsp;vsí do&nbsp;stromu. Neměl na&nbsp;hlavě helmu a&nbsp;byl na&nbsp;místě mrtvý. Byl to&nbsp;takový náraz, že&nbsp;kmen vzrostlého topolu se&nbsp;chvěl ještě druhý den ráno. Karlův bratr Tomáš chodil poslouchat ty&nbsp;vibrace, ucho přitisknuté na&nbsp;hladký kmen. Chodil tam večer co&nbsp;večer a&nbsp;tvrdil, že&nbsp;slyší staršího bratra broukat si&nbsp;písničku. Zpíval si&nbsp;tu&nbsp;melodii před usnutím, jeho matka nevycházela dva týdny po&nbsp;pohřbu z&nbsp;chalupy a&nbsp;otec kočí trávil více večerů ve&nbsp;výčepu. Družstvo si&nbsp;časem pořídilo pásový traktor a&nbsp;další kolový do&nbsp;lesa na&nbsp;přibližování dřeva. Kočí z&nbsp;Vajdlovny začal pít místo piva kořalku, nosil si&nbsp;lahve domů a&nbsp;v&nbsp;lese pak vídal bílé veverky a&nbsp;v&nbsp;maštali bílé potkany. Koně během dvou let odvezli na&nbsp;jatka a&nbsp;kočího Bureše našla jednoho večera jeho žena Anna ve&nbsp;stodole oběšeného na&nbsp;oprati. Když přijeli od&nbsp;SNB a&nbsp;dostavil se&nbsp;lékař a&nbsp;předseda družstva, odřízli kočího Bureše z&nbsp;trámu kuchyňským nožem. Anna Burešová s&nbsp;tím nožem pak dál krájela chleba pro sebe a&nbsp;syna Tomáše. Ten si&nbsp;ve&nbsp;svých osmnácti letech přivedl přespolní děvče, plavovlasou Terezu. Měla už&nbsp;břicho, za&nbsp;dva týdny se&nbsp;brali a&nbsp;zůstali bydlet u&nbsp;matky Burešové ve&nbsp;Vajdlovně. Synovi dali jméno Stanislav, narodil se&nbsp;v&nbsp;jednašedesátém roce. Dcerka Květa se&nbsp;jim narodila o&nbsp;rok a&nbsp;půl později. Namísto koní dalo družstvo do&nbsp;maštalí ve&nbsp;Vajdlovně jalovice, o&nbsp;které se&nbsp;starala vdova Burešová. Zemřela jedné zimy, kdy byl takový mráz, že&nbsp;nešlo vykopat hrob. Když půda přece jen povolila, pochovali Burešovou k&nbsp;synu Karlovi s&nbsp;lebkou rozštípnutou o&nbsp;strom. Kočí sebevrah odpočíval u&nbsp;zdi za&nbsp;márnicí. Tereza se&nbsp;poté ve&nbsp;Vajdlovně starala o&nbsp;dobytek a&nbsp;její muž vodil malého Stanislava často k&nbsp;topolu, kde zahynul na&nbsp;motocyklu Karel, přikládal chlapci ucho ke&nbsp;kůře stromu a&nbsp;ptal se&nbsp;ho, jestli slyší vrčet tu&nbsp;červenou dvěstěpadesátku svého nebohého strýce. Stanislav chodil do&nbsp;místní jednotřídky a&nbsp;s&nbsp;písmeny a&nbsp;čísly zápasil jako s&nbsp;mrštnými užovkami, pořád se&nbsp;mu&nbsp;kroutily před očima a&nbsp;on kroužil tužkou po&nbsp;papíru, přetahoval linky a&nbsp;soudružka učitelka mu&nbsp;psala do&nbsp;sešitů červené pětky a&nbsp;čtyřky. S&nbsp;ostatními dětmi se&nbsp;moc nekamarádil, byl nejraději venku. Fascinovalo ho&nbsp;letadélko, které práškovalo pole. V&nbsp;družstevních dílnách mu&nbsp;dali vyřazený oranžový majáček z&nbsp;kombajnu a&nbsp;on běhal po&nbsp;polích a&nbsp;lukách za&nbsp;vsí a&nbsp;hrál si&nbsp;na&nbsp;letadlo. To&nbsp;mu&nbsp;vydrželo pár let, než mu&nbsp;otec majáček sebral a&nbsp;vyhodil a&nbsp;zapřáhl ho&nbsp;do&nbsp;práce na&nbsp;opravě stavení. Syn kočího z&nbsp;Vajdlovny věděl, že&nbsp;chalupa mu&nbsp;nepatří, přesto po&nbsp;večerech a&nbsp;o&nbsp;volných dnech opravoval střechu, zdivo, jak stačily peníze, vyspravil plot i&nbsp;vrata od&nbsp;stodoly. Standa se&nbsp;učil od&nbsp;táty a&nbsp;po základní devítileté škole šel taky na&nbsp;zedníka. Tereza zdědila po&nbsp;smrti svých rodičů v&nbsp;sousední vesnici chalupu a&nbsp;tam s&nbsp;manželem a&nbsp;dcerou odešli. Jejich syn Stanislav, už&nbsp;dospělý, se&nbsp;odmítl hnout z&nbsp;Vajdlovny a&nbsp;žil tam sám až&nbsp;do&nbsp;nového tisíciletí. Pracoval v&nbsp;zednické skupině, která byla v&nbsp;polovině osmdesátých let vytvořena při zemědělském družstvu.</span></p>
          <p class="chunk" data-nb-ref-number="7" data-nb-words="381" data-nb-chars="2331"><span class="idea" data-nb-ref-number="6" id="idea6" data-nb-words="381" data-nb-chars="2331">Usedlost č. p.&nbsp;8, na&nbsp;které se&nbsp;vystřídali Kašpar Vácha, Němec vulgo Babík a&nbsp;jeho syn Štěpán, bohabojný Matěj Svoboda, legionář Kabrnka, který si&nbsp;v&nbsp;jednapadesátém, předtím než ho&nbsp;odvedli do&nbsp;kriminálu, nechal z&nbsp;tlampače obecního rozhlasu zahrát písničku <em>Já už&nbsp;to&nbsp;políčko nedoorám</em>, a&nbsp;kočí Bureš se&nbsp;svou malou černovlasou paní Annou, synem Tomášem a&nbsp;vnukem Stanislavem, běhajícím po&nbsp;polích za&nbsp;letadlem a&nbsp;považovaným za&nbsp;vesnického blázna, toto chátrající stavení v&nbsp;čísle 8, kde místo koní byly poslední léta ustájené jalovice a&nbsp;po nich prasata, dostali po&nbsp;roce 1989 v&nbsp;restituci bratři Zdeněk a&nbsp;František, vnuci Jakuba a&nbsp;Josefy Kabrnkových. Protože jeden pracoval v&nbsp;Liberci jako řidič náklaďáku, druhý dělal v&nbsp;Náchodě údržbáře u&nbsp;dráhy a&nbsp;ani jeden nerozuměl polím a&nbsp;dobytku, dohodli se, že&nbsp;polnosti nechají v&nbsp;pronájmu transformujícímu se&nbsp;zemědělskému družstvu a&nbsp;stavení se&nbsp;stájemi si&nbsp;opraví jako rekreační chalupu. Když se&nbsp;přijeli na&nbsp;bývalý statek svého dědečka Jakuba podívat, chalupu našli v&nbsp;ještě přijatelném stavu, ale stáje a&nbsp;stodola byly na&nbsp;spadnutí. Před vrata je&nbsp;přišel přivítat chlapík kolem třiceti, měl na&nbsp;sobě montérky od&nbsp;malty a&nbsp;vápna, byl cítit tabákem z&nbsp;levných cigaret a&nbsp;představil se&nbsp;jako Bureš, zedník. Oběma bratrům připadal jako podivín, moc toho nenamluvil, ale zdálo se&nbsp;jim, že&nbsp;se&nbsp;o&nbsp;chalupu, kde už&nbsp;léta přebýval sám, celkem dobře stará. Z&nbsp;toho mála, co&nbsp;jim řekl, pochopili, že&nbsp;nemá kam jít, a&nbsp;tak ho&nbsp;tam prozatím nechali s&nbsp;tím, že&nbsp;jim aspoň chalupu pohlídá. Po&nbsp;sedm let jezdili bratři s&nbsp;rodinami o&nbsp;letních prázdninách na&nbsp;staré rodové sídlo, ale nakonec je&nbsp;odradily dlouhé cesty přes celou republiku. Mladší Zdeněk navrhl, aby chalupu i&nbsp;pole prodali. František zprvu nechtěl, matně si&nbsp;pamatoval z&nbsp;dětství na&nbsp;dědečka, jak si&nbsp;o&nbsp;nedělích připínal na&nbsp;tmavé sako francouzské vyznamenání z&nbsp;první světové války a&nbsp;vyprávěl o&nbsp;svém gruntu a&nbsp;o&nbsp;tom, jaké tam míval koně. Taky se&nbsp;František spřátelil se&nbsp;svérázným Stanislavem Burešem, který se&nbsp;jim staral o&nbsp;letní byt a&nbsp;po večerech si&nbsp;lepil modely letadel. Měl jich plný starodávný prosklený kredenc, který v&nbsp;sednici zbyl ještě po&nbsp;Františkově dědovi, hospodáři Kabrnkovi. Uběhlo dalších pět let, než přece jenom začali přes realitní kancelář hledat kupce, a&nbsp;trvalo další tři roky, než se&nbsp;našel zájemce, který by&nbsp;koupil venkovskou nemovitost v&nbsp;jižních Čechách i&nbsp;s&nbsp;břemenem nájemníka.</span></p>
          <p class="chunk" data-nb-ref-number="8" data-nb-words="437" data-nb-chars="2608"><span class="idea" data-nb-ref-number="7" id="idea7" data-nb-words="437" data-nb-chars="2608">Stará Vajdlovna, jak se&nbsp;říkalo po&nbsp;chalupě v&nbsp;čísle 8, kde si&nbsp;za&nbsp;Kašpara Váchy v&nbsp;roce 1815 opékal ruský car v&nbsp;popelu brambory a&nbsp;kde v&nbsp;květnu 1945 pár týdnů bydlel nadporučík Rudé armády, se&nbsp;stala roku 2006 majetkem Petra Takovského, který se&nbsp;svou ženou Kristýnou a&nbsp;dvěma malými dětmi přijel z&nbsp;Prahy a&nbsp;na prastarém dubovém stole v&nbsp;kuchyni venkovského stavení podepsal za&nbsp;přítomnosti realitního makléře a&nbsp;bratrů Zdeňka a&nbsp;Františka Kabrnkových kupní smlouvu, v&nbsp;níž se&nbsp;zavazoval, že&nbsp;nájemníka Bureše Stanislava nechá bydlet v&nbsp;jedné určené místnosti do&nbsp;doby, než si&nbsp;tento najde jiné ubytování, nejdéle však 18 měsíců od&nbsp;data podpisu smlouvy. Čerstvý pětatřicátník Takovský zaplatil celou kupní cenu v&nbsp;hotovosti, penězi vydělanými v&nbsp;devadesátých letech v&nbsp;počítačovém byznysu, když po&nbsp;deseti letech prodal v&nbsp;Praze svou IT&nbsp;firmu a&nbsp;šel za&nbsp;snem svým a&nbsp;své ženy — návrat k&nbsp;přírodě, stáj plná jezdeckých koní a&nbsp;penzion pro agroturistiku. Zedník Bureš si&nbsp;přestěhoval starý kredenc s&nbsp;modely letadel a&nbsp;úzkou postel do&nbsp;sedničky na&nbsp;konci stavení. Na&nbsp;Vajdlovně zedničil každý večer po&nbsp;práci a&nbsp;o&nbsp;každém víkendu. Za&nbsp;práci si&nbsp;nikdy nevzal ani korunu, a&nbsp;tak mu&nbsp;Kristýna aspoň vařila a&nbsp;jedl v&nbsp;kuchyni společně s&nbsp;Takovskými. S&nbsp;opravami se&nbsp;začalo hned v&nbsp;létě, jako první přišly na&nbsp;řadu maštale, a&nbsp;na podzim se&nbsp;tak mohli na&nbsp;Vajdlovnu vrátit koně, skoro po&nbsp;padesáti letech. Malá Kristýnka jezdila na&nbsp;poníku bez sedla jako divoška, opálená, vlasy zapletené do&nbsp;copánků a&nbsp;na krku stříbrnou minci, kterou našli rodiče při úklidu zapadlou mezi prkny podlahy. Její matka, vystudovaná archeoložka, určila stáří té&nbsp;mince s&nbsp;dírkou pro řetízek na&nbsp;600 let. Do&nbsp;příštího jara byly v&nbsp;podkroví vystavěny dva hostinské pokoje a&nbsp;přijeli první turisté. V&nbsp;ohradě za&nbsp;stavením se&nbsp;pásli čtyři koně a&nbsp;ve dvoře Bureš a&nbsp;parta zedníků přistavěli do&nbsp;zimy další tři pokoje a&nbsp;jídelnu. Malý Toník trávil zimní večery nejraději u&nbsp;Bureše v&nbsp;jeho malé sedničce. Z&nbsp;proskleného kredence bral do&nbsp;ruky letadélka, o&nbsp;kterých mu&nbsp;jinak nemluvný Bureš vyprávěl a&nbsp;četl mu&nbsp;z&nbsp;jediné knihy, jakou kdy měl, <em>Deník stíhače</em> od&nbsp;pilota RAF Fejfara. V&nbsp;polovině prosince si&nbsp;Kristýna, když si&nbsp;šla pro Toníka, aby ho&nbsp;zahnala spát, všimla starého odřeného kufru u&nbsp;dveří Burešovy sedničky. Rozhlédla se&nbsp;po&nbsp;místnosti — věci z&nbsp;police zmizely, všude vysmýčeno a&nbsp;uklizeno, ručník složený na&nbsp;umyvadle. Modely letadel narovnané v&nbsp;bedničce od&nbsp;zeleniny si&nbsp;odnášel Toník do&nbsp;svého pokojíčku. Když Kristýna uložila děti spát, uvařila konvici čaje a&nbsp;poslala muže přes dvůr za&nbsp;Burešem. Přivedl ho&nbsp;do&nbsp;kuchyně s&nbsp;velkými kachlovými kamny, kde vždycky společně jedli. Zasedli všichni tři za&nbsp;stůl a&nbsp;napili se&nbsp;čaje.</span></p>
          <p class="chunk" data-nb-ref-number="9" data-nb-words="23" data-nb-chars="120"><span class="idea" data-nb-ref-number="8" id="idea8" data-nb-words="23" data-nb-chars="120">„To už&nbsp;je&nbsp;rok a&nbsp;půl?“ zeptal se&nbsp;Petr Takovský a&nbsp;zakroutil hlavou. „Pro samou práci jsme si&nbsp;ani nevšimli, jak ubíhá čas.“</span></p>
          <p class="chunk" data-nb-ref-number="10" data-nb-words="13" data-nb-chars="91"><span class="idea" data-nb-ref-number="9" id="idea9" data-nb-words="13" data-nb-chars="91">„Zejtra je&nbsp;sedmnáctýho,“ řekl Bureš. „Sedmnáctýho června loňskýho roku jste to&nbsp;tu&nbsp;koupili.“</span></p>
          <p class="chunk" data-nb-ref-number="11" data-nb-words="5" data-nb-chars="25"><span class="idea" data-nb-ref-number="10" id="idea10" data-nb-words="5" data-nb-chars="25">„Ty máš kam jít, Stando?“</span></p>
          <p class="chunk" data-nb-ref-number="12" data-nb-words="10" data-nb-chars="49"><span class="idea" data-nb-ref-number="11" id="idea11" data-nb-words="10" data-nb-chars="49">„Na ubytovně v&nbsp;Nový Vsi je&nbsp;přes zimu místa dost.“</span></p>
          <p class="chunk" data-nb-ref-number="13" data-nb-words="77" data-nb-chars="455"><span class="idea" data-nb-ref-number="12" id="idea12" data-nb-words="77" data-nb-chars="455">„Ne. Ty&nbsp;nepůjdeš na&nbsp;žádnou ubytovnu, proboha,“ řekl Takovský, „ty jsi doma tady! Nadřel ses tu, vždyť jsi to&nbsp;tu&nbsp;celý postavil! Budeš tu&nbsp;s&nbsp;náma — teda jestli chceš. A&nbsp;nikdy nebudeš nic platit, rozumíš? Je&nbsp;to&nbsp;tak, Kristýno?“ obrátil se&nbsp;na&nbsp;ženu. Přikývla, oběma dlaněmi držela hrneček horkého čaje s&nbsp;griotkou a&nbsp;dívala se&nbsp;do&nbsp;Burešovy vážné tváře, na&nbsp;sevřená mlčenlivá ústa. Ve&nbsp;svých téměř padesáti byl tolik podobný svému dědovi, zamlklému kočímu z&nbsp;Vajdlovny.</span></p>
          <p class="chunk" data-nb-ref-number="14" data-nb-words="103" data-nb-chars="622"><span class="idea" data-nb-ref-number="13" id="idea13" data-nb-words="103" data-nb-chars="622">„Přinesu nějaký dřevo,“ zabručel Bureš, rychle se&nbsp;zvedl od&nbsp;stolu a&nbsp;zmizel za&nbsp;dveřmi. Petr s&nbsp;Kristýnou se&nbsp;podívali jeden na&nbsp;druhého a&nbsp;pak ke&nbsp;kamnům, na&nbsp;bednu vrchovatě naloženou naštípanými polínky. Kristýna si&nbsp;po&nbsp;chvíli natáhla tlustý pletený svetr a&nbsp;vyšla na&nbsp;zápraží. Málem do&nbsp;něho vrazila, stál pod rozsvícenou žárovkou a&nbsp;kouřil. Ten pohled trval jen pár vteřin. Viděla na&nbsp;jeho osvětlené ztrhané tváři každou vrásku, strniště našedlých vousů a&nbsp;pod očima dvě lesklé stružky sbíhající se&nbsp;u&nbsp;koutků pootevřených chvějících se&nbsp;úst. Chtěla něco říct, ale nic z&nbsp;ní nevyšlo, tak se&nbsp;jen plaše usmála a&nbsp;vklouzla zpátky do&nbsp;chalupy.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./hajicek-24.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>