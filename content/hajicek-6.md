---
contentType: prose
---

<section>

Noc s manekýnou

U baru byla tlačenice, za barovými stoličkami zbývala jen úzká ulička a potom zeď, sunul jsem se pomalu shlukem lidí za Zbyňkem. Jeho bílé sako svítilo v přítmí a také jeho žluté vlasy a rudý obličej. Měl už dost, ale ještě mě táhl na panáka, Jarda zatím seděl u stolu, hlídal Zbyňkův fotoaparát a držel místo, aby nám ho někdo neobsadil před módní přehlídkou, která měla podle programu večera co nevidět začít.

Až dosud jsem seděl u stolu převážně sám, Zbyněk s Jardou se potulovali většinu času po sále. Vůbec mi to nevadilo, protože když se Zbyněk usadil u stolu, musel jsem poslouchat jeho hloupé řeči, a čím víc byl opilý, tím byl chytřejší a s gustem mě poučoval a udílel mi rady z pozice svých čtyřiceti pěti let a bohatých životních zkušeností. A Jarda se přidával, protože byl stejný jako on. Vůbec jsem si všiml, jak si ti dva rozumějí, jak si notují. Vlastně to nebylo nic divného, většinou dělali spolu v terénu, „reprezentovali a dělali image Ateliéru“, jak vždycky říkal Zbyněk. Ale dneska už jsem věděl, že se Zbyňkem nic nebude a že už nic nenafotí. Říkal jsem si, že bych si měl skočit nahoru na pokoj pro svůj foťák, aspoň na tu módní přehlídku, ale pak jsem jen mávl rukou. Je to Zbyňkův Ateliér a tohleto je jeho zakázka. A to podstatné už snad nafotil, předání ocenění nejlepším pracovníkům firmy, šéfa firmy při proslovu a tak dál. Takže jsem si s tím přestal lámat hlavu.

Na prázdný parket zrovna nastupovaly manekýnky. Náš stůl byl hned na kraji parketu, řada manekýn, která vypochodovala s elegantním pánem v čele, končila hned vedle mé židle.

Předváděly se dlouhé večerní šaty a pak různé jiné věci a nás ovíval průvan z rozevlátých sukní, tak jsme byli blízko. Téměř okamžitě jsme se všichni tři shodli na jedné manekýně, která byla bezkonkurenčně nejhezčí a nejzajímavější ze všech. Měla dlouhé rovné hnědé vlasy a namalované rty, Zbyněk mlsně mlaskal, ale vzhledem k jeho věku jsme mu doporučili černovlasou paní ve středních letech, která právě předváděla tmavě modrý kostýmek. Asi při čtvrtém kole předvádění modelů se hnědovláska dostala na konec řady těsně před náš stůl, stála v klidu zády k nám, s levou nohou povolenou v koleni čekala s ostatními, až na ni přijde řada a vyjde doprostřed parketu předvést svůj model. A Jarda mě pod stolem lehce nakopl do kotníku a ukazoval prstem, abych se jí podíval na rameno. Visela jí tam na nitce lesklá papírová cedulka od těch zbrusu nových šatů. Naklonil jsem se ze židle dopředu co nejblíž k ní.

„Ssss….!“

Otočila se na mě přes rameno.

„Kouká ti vzadu cedulka.“

„Dík.“

Zašmátrala rukou za zády a zastrčila cedulku za límec. Zbyněk okamžitě hodnotil nahlas její nohy a mně to přišlo najednou hrozně hloupé a trapné, ani tak ne ty řeči samotné, ale hlavně že ona to slyší, a přál jsem si, aby už hned teď šla na parket a nemusela vyslechnout až do konce všechny ty Zbyňkovy kecy, které mi najednou připadaly vůči ní ponižující a hrubé a za které jsem se jakoby sám styděl. Ale stála bez pohnutí, neviděl jsem jí do tváře. A elegantní chlápek v hnědém obleku s decentní kravatou uváděl jednotlivé kolekce šatů, manekýnky se měkce procházely po parketách a v sále to bzučelo jako pod dráty vysokého napětí.

A přišlo poslední kolo a konferenciér ohlašoval přestávku a občerstvení ve formě jakési recepce. S fanfárami mizely manekýny. Jako poslední odcházela ta naše. Naprázdno jsme vydechli, že už je po všem.

„A nedáme jí. Ať si jde,“ brblal Zbyněk do skleničky s vínem.

Potom jsme se já a Jarda vydali k bílým ubrusům, cpali jsme se u několika sražených stolů, kde byla na talířích, tácech a podnosech spousta jídla, chlebíčky, saláty, šunka, sýry a tak dál. A tam někde na druhém konci řady stolů jsem zahlédl mezi ostatními lidmi známý proud hnědých vlasů a schválně jsem soustředil pohled do těch míst. Skutečně to byla naše manekýnka, teď už jen v džínách a tričku s dlouhým rukávem. Hleděl jsem na ni dobrých deset minut, co jsme oba stáli naproti u mís se saláty, a za tu dobu spolykala ještě s jednou manekýnou v civilu horu lahůdek ze švédského stolu, až jsem nevěřil, že se to do ní všechno může vejít.

Vrátili jsme se s Jardou ke stolu, pivo v půllitrech už bylo bez pěny a Zbyněk seděl opřený na židli a měl zavřené oči. Slavnostní večer nebyl ještě ani v polovině.

„Počkej, ještě nechoď, ještě budou chvíli hrát.“

Manekýna se jmenovala Eva a v jakémsi pomalém rytmu dýchavičných nástrojů jsme několikrát přeploužili parket křížem krážem.

„Vždyť hrajou hrozně.“

„Hm, to je pravda.“

Odporná taneční kapela přesně zapadala do vesnického sálu. Eva chtěla pryč z parketu. Držel jsem se jí jako klíště, ale neměla stání.

„Tak pojď aspoň ke stolu nebo k baru,“ navrhla.

„K baru se mi zrovna moc nechce, víš…“

„Tak pudeme k našemu stolu, holky budou za chvíli odjíždět.“

Doprovodil jsem Evu ke stolu, kde seděly ostatní manekýny z dnešního večera, a přece jen jsem se vydal k baru, abych donesl víno, pro Evu a pro sebe. Eva byla tady v tomhle sále vlastně doma, bydlela v téhle vesnici a na dnešní večer si jen tak odskočila z návsi nedaleko odtud. Ostatní manekýny byly odjinud a vozily se společně autem na různé akce, ale všechny měly nějaká jiná zaměstnání, tohle dělaly ve volném čase. A všechny už se zvedaly ze židlí a šly se obléct do šatny, Eva se s nimi rozloučila a taky se šéfem, s tím elegantním pánem v obleku, co zároveň dělal šoféra dodávkového vozu, kterým všichni společně jezdili po módních přehlídkách, a co mi tak silně připomínal Zbyňka, který teď už stoprocentně chrápal na židli.

Eva dostávala rychle karmínovou barvu vína, které jsme upíjeli ze skleniček, a během další rundy zoufale znějících tanečních melodií jsme se znovu vydali ke stolům, kde ještě zbylo něco z přichystaného občerstvení. Eva se cpala obloženými chlebíčky. Tvrdila, že to bere jako součást honoráře za večerní produkci, jako foršus, jako zálohu na zbytek, který jim šéf vyplácí vždycky na následující akci. Mně samotnému už ochotnická kapela taky vadila, chtěl jsem poslouchat jen Evu.

„Počkej, vážně chceš už jít? Aspoň bysme tu flašku měli dopít.“

Eva měla už sto chutí vypadnout, snažil jsem se ji různě zdržovat a odrazovat.

„Dneska večer jsem tě zachránil od fópa, jinak by ses procházela po place a cedulka by se ti bimbala na zádech…!“

Chtěl jsem jen, abychom aspoň tuhle láhev spolu dopili, než Eva někam zmizí a já se budu nudit až do rána. Ale zároveň mě napadlo, že chci dost málo. Ale co s tím?

Eva vzala do rukou obě naše skleničky, zvedla je jako k přípitku a přitom si je dala před oči a dívala se na mě přes červené hladinky. Na celý obličej jí to vrhlo pastelový stín a v očích se jí odrážely skleničky s vínem, nebo spíš ve skleničkách se odrážely její oči. Tvořilo to všechno dohromady krásný a naprosto symetrický obraz. Udělal jsem si před očima z prstů rámeček a hleděli jsme na sebe.

„Teď jsi byla na chvíli nesmrtelná.“

Eva mi nevěřila a dlouhé medové vlasy jí splynuly k ubrusu, když sklonila hlavu.

„Hele, my fotografové máme smysl pro čas, chápeš, umíme ho zastavit. Kousek z něj utrhnout, vypreparovat nějakou chvíli, napíchnout ji navždycky na špendlík.“

„Hm, tos řek hezky…, rád se posloucháš, viď?“

„Hm, vypadáš hezky, ráda se předvádíš, viď?“

„Ani ne… Vlastně mi to vadí, když mi někdo předhazuje, jak pěkně vypadám.“

„Proč?“

„Tak. Prostě mě to zlobí. To přece není žádná zásluha, pěknej zjev, žádná vlastní schopnost.“

„Hm, ale není to k zahození.“

„Možná…“

Ubrusy už byly polité, židle vrzaly, na parketu se rozjíždělo další kolo tance, nová porce muziky z pódia.

Eva se tajemně a zádumčivě dívala do stropu.

„Mám pořád hlad…“

Noc byla černější než moje sako, Eva mě táhla přes temnou náves, bylo to z kopce a došli jsme k baráku, svítil bíle do tmy svou omítkou a Eva se zastavila u vrátek. Někde blízko štěkali psi a mně to přišlo tak k smíchu, náves, tma, psi, jako ze špatného románu. Eva měla perfektní linii, od ramenou přes boky až ke kotníkům, šel jsem za ní po betonovém chodníčku a díval se jen na ni. A pak zámek a dveře a potom temno, klopýtl jsem o rohožku a o nějaké boty. Eva rozsvítila, stáli jsme v prostorné hale, prázdnota visela z holých kolmých stěn.

„Tos mi neřekla, že bydlíš v hradu.“

Zuli jsme se a šli po studených kamenných schodech nahoru.

„To máte všichni ve vesnici takhle veliký baráky?“

Eva se na mě otočila a zasmála se, její smích se rozstříkl všude kolem a tloukl se někde nahoře nad schodištěm v akustických klenbách. V patře byla spousta dveří. Jedny Eva otevřela.

„Tady je můj pokoj.“

Světlo vtrhlo do prostoru mezi stěnami. Eva si stoupla doprostřed svého pokojíku, který nebyl nijak velký, na stěnách kolem dokola plakáty a obrazy a knihy v policích. A Eva byla teď úplně jiná, jak tam stála sevřená stěnami svého pokoje, byla hrozně blízko, víc na dosah a skutečnější a krásnější než ve velkém sále kulturního domu. A její vlasy teď byly tmavší, tmavohnědé, bez toho rusého paprsku, který jim propůjčilo ostřejší světlo tam v sále.

Prohlížel jsem si knížky a obrázky po stěnách a Eva mě odněkud z kuchyně po paměti navigovala, jako by přes stěnu viděla, co dělám, na dálku mě svým hlasem prováděla, kde co má, nad psacím stolem je ruská ikona z Moskvy a vedle knihovny je reprodukce Schwittersovy koláže a nad pohovkou plakát smutného pana Bustera Keatona a v koutě u lampy visí reprodukce starého vlámského mistra, zátiší s loveckou tematikou.

„Jak tě tak poslouchám a dívám se, tak sis do svý světničky namixovala dějiny umění.“

Eva z kuchyně hlasitě odříkávala jednotlivě knížky, jak šly po sobě v policích, v zasedacím pořádku autoři a tituly, znala to nazpaměť, English Dictionary a Encyklopedie architektury a Technické tabulky pro stavebnictví a Vincent van Gogh. Já jsem se pásl pohledem na těch zajímavých věcech, a když Eva zmlkla, zůstal jsem v jejím pokoji náhle opuštěný, přestože jsem tam byl sám vlastně už několik minut. A uvnitř mě sílila taková jemná touha, jako když pomalu stoupá voda, hladina, lehce aromatická hladina nějakých těch látek, co se vylévají do krve, hrozně jsem se v té chvíli těšil představou, že se teď vydám ze dveří pokoje hledat Evu v bludišti dalších pokojů, abych ji objevil v kuchyni, kde už jsem si ji představoval, jak tam bude stát, veliká, ta kuchyňka jí bude plná. A šel jsem po zvuku těch drobných úderů a šelestů, jak o sebe zavadilo nějaké nádobí, braní a pokládání věciček na umakartovou desku kuchyňské linky. Nejdřív jsem trochu zabloudil v tom šeru, hrozně se mi to líbilo, stěny a chodba a dlaždice na mě voněly novotou, neznámou vůní cizího bytu, tak lechtající a zvědavou. Když jsem dorazil do kuchyně, Eva měla přes své šaty puntíkovanou zástěrku s laclíkem. Ani jsem se nemohl hnout z prahu kuchyně, ani jsem nemohl promluvit. Eva se na mě usmála a pak udělala trochu ustaraný obličej, když lila olej na pánev a zapalovala plamen na sporáku.

„Evo, jak ty to děláš, pokaždý, když se na tebe dívám, tak seš tak hezká. Když teď zavřu oči a zase je otevřu, tak seš zase stejně hezká jako předtím… Že tě to pořád baví.“

Na oleji se smažily kousky rybího filé a Evě visely vlasy skoro k pánvi, až jsem měl strach, aby jí nechytly od plynového ohníčku. Neviděl jsem jí teď do tváře a věděl jsem, že to ví, a proto se určitě usmívá, jako se někdy lidé usmívají, když vědí, že je nikdo nevidí. Otevřeně a celým obličejem.

„To musí bejt děsná námaha, bejt pořád tak hezká. Nemůžeš toho na chvíli nechat? Vždyť už tě to musí otravovat, bejt pořád tak hezká, celej den a v každý chvíli…“

„Myslela jsem, že otevřu k tý rybě víno, ale když už takhle breptáš, tak dostaneš jenom sodovku.“

„Já nejsem opilej, vážně. Takhle já blábolím normálně.“

Eviny vlasy splývaly v proudu světla, které padalo z lustru a z jejího úsměvu. Kolem voněla smažená ryba a já jsem bral příbory a ubrousky z Eviných rukou a nosil jsem je na stůl do velikého obývacího pokoje, humpolácky zařízeného po vesnickém způsobu, naleštěný hnědý nábytek, skříně jako tmavé rakve a tlustý koberec. A ještě nebylo všechno hotovo, i když jídlo už vonělo z talířů a láhev vína čekala vzpřímeně uprostřed stolu. A Eva už se neozývala z kuchyně, bylo ticho, pořád ticho, nic se nepohnulo, nevěděl jsem, co se děje, už mi docházel rozum, co by tam ještě mohla dělat, a až po chvíli jsem zaslechl šramocení z nějakého jiného pokoje, vrzala dvířka nějakých skříní. A zase ticho, nevěděl jsem, jestli mám zůstat stát, nebo si už sednout, a tak jsem chvíli stál a chvíli seděl a potom jsem přecházel po obýváku sem tam, až Eva odněkud zavolala, abych vzal z kuchyně ze sporáku sirky a zapálil svíčku ve svícnu, který stál na stole. V té chvíli se objevila ve dveřích a přešla ke stolu, stál jsem proti ní a měl jsem jí plné oči a plnou hlavu. Měla na sobě dlouhé šaty okrové barvy s oranžovými a červenými květy, v dekoltu brož, na nohou světlehnědé střevíčky a vlasy rozpuštěné na ramena zářily a oslňovaly mě.

„My slavíme nějakej svátek?“ zeptal jsem se nad prostřenou tabulí udiveně.

A Eva pokrčila rameny. „Když se dva lidi setkaj, tak to může bejt svátek, ne?“

A já jsem byl ohromený tím, co právě řekla, sedli jsme si naproti sobě a já jsem si připadal najednou úplně vygumovaný, pochyboval jsem o tom, jestli se dokážu najíst příborem, bál jsem se, že mi bude maso padat z talíře na stůl a na koberec. Sáhl jsem po příboru a zas ho pustil, protože Eva ještě vstala a zapnula gramofon a chtěla vědět, jestli chci poslouchat radši Purcella, Gounoda, Orglera, nebo J. K. Kuchaře. Neznal jsem ani jednoho toho chlapa, tak jsem řekl, že to nechám na ní. A pak se Eva bez okolků pustila do ryby na talíři, a jak jsme jedli a ve sklenicích trochu zlostně světélkovalo červené víno, z rohu místnosti nás zaplavoval příliv varhanní hudby, něžné proudy a hladké vlny, vysoké tóny i hluboké zvuky, jakoby generované z temných koutů pokoje. Jedl jsem rybí maso, zář svíčky, píšťaly varhan, a dával si pozor, abych se choval při jídle způsobně. Než jsem si něco pořádně začal s tím rybím filé, Eva už měla prázdný talíř. A já jsem třikrát tak dlouho zápasil se svou porcí a cítil jsem, jak mi rudnou tváře a čelo.

Nevěděl jsem, jak se pohodlně usadit v křesle, chvíli mě tlačilo opěradlo do ramene a pak jsem měl zase zdřevěnělé nohy. Byli jsme sami. Já a Eva v jejich velkém domě.

„Naši se pořád za něčím honí, když už ses na ně ptal, někdy tomu nerozumím. Vlastně rozumím, ale nechci rozumět.“

„A teď jsou zrovna kde?“

„Staví barák.“

„Co? Teď večer?“

„No, teď už asi spí, v tom baráku, už je skoro postavenej.“

„Tak oni staví ještě jeden barák?“

„Hm.“

„A proč?“

„Pro mě.“

„A tenhle dům je pro koho?“

„No, ten je náš a jednou bude mýho bráchy. A ten, co staví teď, ten bude můj.“

„Tak vaši postavili dům pro bráchu, teď staví pro tebe… a kde je brácha?“

„Bydlí v Praze na sídlišti.“

„V paneláku, ne? To je dobrý. A ty budeš bydlet tady na vsi v novým domě…“

„Ne, já tam nebudu. Chci bydlet taky v Praze anebo v Brně, tam se mi líbí.“

„A na co to vaši tedy staví?“

„Říkám ti, že nevím. Oni se mě neptali, jestli chci ňákej barák. Dělají to pro nás, ale kdyby se napřed zajímali, jestli to chceme. Víš, brácha dělá technika v rozhlase, prostě odešel do Prahy a dělá, co ho baví, a nikoho se neptal, jestli se mu to líbí, nebo ne. A našim to vadilo a vadí, že udělal takový svobodný rozhodnutí, a snaží se udržet doma aspoň mě. Ani nechtěli, abych šla študovat do Brna. A já pořád mám ňáký ohledy vůči nim, jenže…“

Doléval jsem do sklenice víno. Eva odešla do kuchyně a za chvíli se vrátila se dvěma miskami, byla v nich zmrzlina a ovoce a čokoláda. A pustila se sama do toho zmrzlinového poháru jako hladové zvíře a já jsem jen těžce zdolával ty dobroty, už toho bylo na mě za celý večer trochu moc.

„Když jsme tancovali, tak jsem se tě ptal, jestli tě baví dělat manekýnku, a ty jsi mi nechtěla odpovědět.“

„To je těžký. Někdy mě to baví šíleně a někdy si připadám jako dobytek, když se vozí někam na výstavu. Ale co. Vydělám si tím nějaký peníze. Abych nemusela bejt tak závislá na našich, víš? To mě totiž štve.“

Nevěděl jsem, jak se uvelebit v křesle, tak jsem si přesedl k Evě na pohovku, rozehřátý vosk pomalu znetvořoval svíčku, která byla původně rýhovaná jako antický sloup.

„Myslím, že jsi k rodičům trochu nespravedlivá.“

„Asi jo, ale když já nechci dopadnout jako oni, víš? Já prostě nechci bejt jako oni. Stavět baráky a štvát se kvůli něčemu, já nevím čemu… tebe takovýhle věci neštvou?“

„Neboj se, Evo, my budeme lepší než oni. Máš velice studený prsty u nohou.“

„Básník zrovna nejsi, teda.“

„Já jsem fotograf.“

„Proč jsi nefotil při tý módní přehlídce? Mohla jsem mít od tebe fotku.“

„Protože fotit měli Zbyněk s Jardou. Jsou lepší, mě vzali s sebou jen tak do počtu.“

„Zrovna moc si nevěříš.“

„No a co. Nevím. Já se považuju za obyčejnýho komunálního fotografa.“

Eva si přitáhla jedno koleno k bradě a trochu naklonila hlavu, seděli jsme teď naproti sobě na opačných koncích gauče, vypadala na chvíli úplně jako dívka z obrazu Egona Schieleho.

„Stejně ti nevěřím, že jsi takovej, jak říkáš.“

Podívala se na mě provokativně a jediná věc, do které se mi v tu chvíli nechtělo, bylo pouštět se do nějakého dlouhého kecání.

„Fakt jo. Já jsem obyčejnej fotograf, portréty na občanský legitimace, rodinný oslavy, svatby.“

„No a co fotíš, když nejsi komunální fotograf, když nejsi v práci?“

„Já jsem komunální fotograf, i když nejsem v práci. Když je někdo jednou komunální fotograf, tak nemůže bejt nic jinýho než zase komunální fotograf.“

„Ale když jsme tancovali, tak jsi říkal, že si fotíš jen tak pro sebe. Jako si jiný píšou deníček, tak ty že si fotíš.“

„Hm, to jsem říkal.“

„A co teda fotíš?“

„Sebe.“

„Sebe? Sebe fotíš? A jak?“

„Normálně.“

„Pořád fotíš sebe?“

„Hele, to je těžký. Prostě když jsem přestoupil z komunálních služeb ke Zbyňkovi do Ateliéru, na inzerát, přestěhoval jsem se od našich, do podnájmu, do cizího města, kde jsem předtím byl dvakrát v životě a kde jsem nikoho neznal. Bylo to takový jako zklamání. Zbyněk se sice nazývá umělcem a ten svůj podnik uměleckým Ateliérem, ale o výtvarný fotografii toho mám já přečteno ve čtyřiadvaceti víc než on ve čtyřiačtyřiceti. V podstatě se mi práce moc nezměnila, dělal jsem v Ateliéru portréty a skupinky a občas svatby a různý společenský akce na městským úřadě a tak. Zbyněk bral všecko, protože potřeboval do začátku vydělat ňáký prachy. Aby pak bylo na náročný umělecký projekty, jak říkal, když mě lákal k sobě. Ale na ty by musel mít především tady, v hlavě. Hele, měli jsme toho tolik, že jsme nestíhali. V komoře jsem toho většinu dělal já a Zbyněk s Jardou jezdili po těch lepších kšeftech. Bejval jsem tam ze začátku od rána do večera, v ateliéru a v komoře, vracel jsem se za tmy do bytu, kde se mnou bydlel ještě jeden chlápek. Ale vlastně tam nebydlel. Byl to divadelník a platil si podnájem, jenže v něm vůbec nebydlel. Měl tam jen povlečenou postel a pár krámů na polici. Poprvé jsem ho viděl po třech tejdnech, co jsem se nastěhoval. Dva večery se tam učil ňákou roli, nahlas, a pak zase na čtrnáct dní zmizel. Spal různě po kamarádech nebo v divadelní šatně, jednou jsem se ho na to ptal. Hrál v takovým malým divadýlku, který vzniklo ve městě po listopadový revoluci. Vlastně pořádně nevím, co tam všechno dělal, mám dojem, že taky prodával lístky a tak. Takže jsem chodil domů večer nebo pozdě odpoledne a vařil jsem si na plynu večeři a byl jsem tam úplně sám. Neznal jsem ve městě ani nohu, nevěděl jsem, kam bych měl jít, a ani se mi večer nikam nechtělo, protože jsem byl utahanej a pálily mě oči z temný komory. Někdy jsem šel večer do hospody na jídlo a na pivo a na televizi. A na podzim, když už byla zima, tak jsem seděl v křesle a bolelo mě břicho, žaludek, nevěděl jsem proč, bylo mi dost blbě. Svůj foťák jsem měl ve skříni, a ani jsem na něj nešáh. Neměl jsem na ňáký focení po práci ani pomyšlení. No a jednou před Vánocema mi poslal bejvalej spolužák ze školy péefku, blahopřání k Novýmu roku. My jsme si je vždycky mezi sebou vyměňovali. A já jsem si uvědomil, jak žiju, že nic nedělám, že jsem ani nikomu víc než rok nenapsal. Začal jsem přemejšlet, jak bych to napravil, abych taky něco poslal tomu klukovi na oplátku. Ale už nebyl vůbec čas na ňáký dlouhý rozvažování. Tak jsem prostě vytáh foťák a stativ a samospoušť, a jak jsem byl v džínách a v černým tričku a neučesanej, tak jsem si stoupnul před objektiv k bílý stěně naproti oknu. A kouskem křídy jsem si napsal na tričko velkejma písmenama PF 93. A čekal jsem, až to cvakne, a hned večer jsem ještě vyvolal negativ. A druhej den jsem to zvětšil na tvrdej papír, a když jsem se uviděl, úplně jsem se leknul toho svýho výrazu. Hele, to si nepředstavíš, vypadalo to celý spíš jako varování před novým rokem nebo jako kondolence než jako pour felicité. Tak ňák útrpně jsem se tvářil. No a pak byl leden, zima, takový to počasí, který nesnáším, a když jsem se po silvestru v novým roce vrátil do toho pronajatýho pokoje a seděl jsem zase v křesle s bolestma žaludku a hlavy, tak jsem si jednou všimnul toho černýho trička. Leželo na prádelníku, jak jsem ho svlíknul, když jsem se před Vánocema fotil na to novoroční přání. Vypral jsem ho v umyvadle a druhej den jsem si koupil celou krabičku bílejch školních kříd. A napsal jsem na tričko, nevím už proč, prostě jen tak, FOR SALE, oblíknul jsem si to, naběh jsem před objektiv a naexponoval půl filmu. A pak jsem vyhrabal z almary ještě jedno černý tričko, který jsem tam měl, a napsal na něj HELP! A natahoval jsem samospoušť a díval jsem se do objektivu a vedle něj a do země a do stropu. Tak jsem dofotil film a udělal ho. A druhej den večer jsem to v koupelně zvětšil. A zase jsem se zděsil svýho ksichtu a těch nápisů na tričku. Vybral jsem z toho všeho jen dvě fotky a pověsil je kolíčkem na prádlo na šňůru vedle svejch vypranejch slipů. Vypral jsem obě trička a celej příští den jsem vymejšlel další nápis, se kterým bych se vyfotil a ke kterýmu bych dodal výraz obličeje. A napsal jsem HOPE a zašklebil jsem se a cvaknul a na druhý tričko IN LOVE a udělal jsem grimasu. Hele, a dostal jsem takovou tu tvůrčí horečku, napadaly mě další slova, ale písmena napsaný křídou nešly z látky smazat, jako to lehce jde z tabule, musel jsem tričko vyprat a počkat, až uschne, a to mě zdržovalo. Tak jsem ve svý nedočkavosti přišel na to, že si to můžu oblíct obráceně, zádama dopředu, a měl jsem jeden pokus u každýho trička navíc. Napsal jsem si na sebe PEKLO. A potom NEBE. A OČISTEC. Prostě jsem si čmáral na tričko různý kraviny podle svejch nálad. Když jsem poslouchal na magneťáku Enyu, tak jsem měl na tričku THE CELTS a na druhým TO GO BEYOND a dělal jsem do foťáku zasněný voči. Takhle jsem po večerech blbnul a fotky jsem vybíral a věšel na prádelní šňůru, která šla napříč pokojem. A ty dvě trička, jak jsem je furt pral, už byly vetchý, tak jsem si koupil u Vietnamců ve stánku hned čtyři nový. Dost se to tím všechno zrychlilo, měl jsem šest černejch triček, to je dvanáct černých tabulí, který jsem popisoval a fotil. Na fotkách jsem se zabíral od hlavy k pasu, pozadí bílá zeď. A jednou když přišel Miro, ten divadelník, prohlížel si ty fotky na šňůře a řek, že je to dobrý! Nalil jsem mu polívku, kterou jsem měl k večeři, a on jed a prohlížel si ty fotky a říkal mi, který se mu líbí nejvíc, a že ten můj úzkej asketickej ksicht je nečekaně fotogenickej. Miro byl naopak takovej obtloustlej. Ráno zmizel a ukázal se až za dva tejdny. To už jsem měl nadělaný další fotky, další nápisy a obličeje. MOJE BLUES, když jsem zrovna čet Kainara, JACK KEROUAC, ALLEN GINSBERG. Taky ISAAK BABEL a šesticípou hvězdu k tomu. Miro dlabal večer můj guláš a vybral zase pár fotek, který se mu zdály dobrý, ostatní jsem hodil do koše, když odešel. V koupelně jsem máčel trička a vyvolával filmy, sušil jsem to všechno nad radiátorem a dál jsem čmáral nápisy podle toho, co jsem si přines z knihovny nebo viděl v kině nebo v televizi. KAŠPAR HAUSER, NIRVANA, SEATTLE, MUDHONEY, nevzpomenu si teď všechno, OSTBLOCK, HIV, FRANZ KAFKA: DER VERSCHOLLENE, SVĚT JE HODINOVEJ HOTEL, FR. GELLNER: VŠICHNI MI LHALI, taky jsem opisoval názvy léků, co jsem bral na žaludek. A pak jsem si zkoušel malovat i na ksicht, líčidlama, co mi přines Miro, před zrcadlem jsem se maloval jako teplouš, tak různě, třeba černý rty nebo černý líčka nebo jsem si půlku tváře začernil a na druhou půlku jsem udělal černý kolečko a do černý půlky bílý kolečko a na triko jsem si napsal LAO’C a na druhý TAO a na třetí O TAU A CTNOSTI. Praštěný, co? Hele, přes den jsem makal v Ateliéru a večer jsem provozoval tohle. Potom jsem měl takový období, kdy jsem glosoval na svejch tričkách zprávy z rádia, fotil jsem se s tranzistorákem u ucha a na prsou jsem měl napsáno VUKOVAR, MOSTAR, SARAJEVO, BOSNA, HERCEGOVINA. A taky BELFAST nebo MOSCOW. S tím rádiem to začalo, že jsem si před objektiv začal brát rekvizity, prostě různý věci, co jsem měl zrovna po ruce, aby nějak doplňovaly významy těch nápisů a výrazy mojí tváře. Třeba jsem sundal ze stěny takovej přiblblej obraz, vykopnul jsem ho z rámu a prázdnej velkej rám jsem si dal před sebe a na černém plátně bylo napsáno EGON SCHIELE. Nebo jsem si dal ještě na hlavu velkej trychtýř a na tričku jako na plátně obrazu stálo HIERONYMUS BOSCH. Taky jsem si bral do ruky různý nádobí z kuchyně a tak. A zase přišel Miro a kejval spokojeně hlavou, že dělám pokroky, a vybíral u stolu fotky, co byly podle něj nejlepší. Nakoupil jsem nový zásoby filmů a papírů a chemie a začal jsem pak fotit celý série fotek, čtyři nebo pět triček a grimas, nápisy, který se nevešly napsat celý na jedno tričko, jsem třeba rozložil do čtyř pěti fotek. Tak jsem moh psát a fotit třeba citáty z knížek. Třeba J. P. SARTRE: KAŽDÝ EXISTUJÍCÍ SE RODÍ BEZDŮVODNĚ, PŘEŽÍVÁ ZE SLABOSTI A UMÍRÁ NA SETKÁNÍ. Na další sérii zase byl Orten: PÍŠÍ VÁM, KARINO, A NEVÍM, ZDA JSEM ŽIV. Dál třeba CHESTERTON: PEKLO JE POMNÍK SVOBODY ČLOVĚKA. Nebo VÁCLAV HRABĚ: POMNÍKY VELKOHUBÝCH LÁSEK SCHÁZEJÍ NA SOUCHOTĚ ČASU. A potom VLADIMÍR MERTA: JSEM POBLITÁ ZPOVĚDNICE A BLÁZEN NA KOPCI, znáš to? Na jinejch sériích fotek jsem měl křídou na tričku reklamní slogany z televize, na prací prášky a na kafe a na zubní pasty. A Miro, když se po čase objevil, začal z těch všech fotek, kterejch už byly haldy, skládat takový mozaiky. Sám jsem se divil, jak ty jednotlivý slova a věty a jména, úplně různý a vzdálený, když jsou vedle sebe, vyvolávají nečekaný významy a asociace. Miro si s tím hrál dva večery a lepil fotky izolepou na zeď vedle sebe. Sundali jsme ze stěny obraz, aby bylo místo, a po čase druhej obraz. To už bylo skoro jaro, vymejšlel jsem furt nový věci a způsoby, jak psát na černej textil, třeba tři nápisy pod sebe na jedno tričko, například LSD, YPERIT, SACHARIN nebo ROSSIJA, CHLJEBNYJ KVAS, LEFORTOVO a takový hovadiny, už si nevzpomínám na to všechno. A Miro zase na jeden večer přišel a sundal ze šňůry nový fotky a skládal z nich mozaiky. Některý fotky se mu zdály tak silný, jak říkal, že je nechával samostatně, aby víc o samotě vynikly. Říkal, že to je jako černý divadlo, představení na černým pozadí, jako když prej přes to moje černý tričko jdou dějiny, svět, život, jako film promítnutej na černým filmovým plátně. A já jsem fotil dál, jednou odpoledne, když jsem se vracel z práce, jsem si všimnul na rohu ulice u obchodu černý tabule, kde bylo křídou napsáno: NABÍDKA DNE: KOŇSKÝ SALÁM, VEPŘ. SRDCE, SVĚTLÁ TLAČENKA. Tak jsem si to hned doma přepsal na tričko. U dalšího krámu stálo MOZART, VODKA, VÍNO, SEKT. Příště jsem si tam zase přepsal valutovej kurzovní lístek, kterej vždycky svítí za oknama banky, a potom ceník služeb pohřebního ústavu Vaňha a syn z reklamního letáku. A z novin jsem si načmáral na tričko koncentrace oxidu siřičitýho a oxidů dusíku v Severočeský pánvi a další večer jsem na všechny svoje trika vypsal křídou nejzajímavější značky inzerátů z rubriky seznámení. A Miro, když za týden přišel, tak hned se hnal k prádelní šňůře a sundával fotky a rovnal je a lepil na zeď, dával k sobě různý nápisy, který k sobě na první pohled vůbec nešly, a moje grimasy a škleby a podoby, který na sebe křičely nebo se mračily nebo po sobě jen tak pokradmu pokukovaly. Bylo to s ním takový zvláštní. Kdyby se občas nevracel domů a nedával mi najevo, že se mu ty fotky líbí, asi bych s tím dávno přestal. Ale takhle jsem měl aspoň trochu motivaci, měl jsem pro koho to dělat, tak jsem dál kupoval filmy a papíry a v umyvadle jsem namáčel černý trička a pak jsem je věšel vedle fotek na šňůru a žehlil jsem je na psacím stole. Každej večer šest fotek, nejvíc dvanáct, když jsem si oblíknul tričko ještě zádama dopředu. Pak jsem taky zkoušel obracet se k objektivu zády. A ty nápisy, když byly na zádech, tak to zas mělo trochu jinej výraz. Hele, v tý době už byly v pokoji sundaný všechny obrazy a věci ze zdi, popínavý kytky byly složený v koutě a dvě poličky strčený pod postelí. A na ty bílý prázdný zdi pak Miro přilepoval fotky a skládal z nich ty mozaiky. Musel jsem ho krotit, aby mi v pokoji nechal aspoň ten kus bílý stěny, před kterou jsem se fotil. No a jednou jsem přišel domů a Miro už tam byl a strhával ty fotky ze stěn a skládal je do desek. Ptal jsem se ho, co s nima bude dělat, a on že mi udělá výstavu ve foajé jejich divadýlka. Byly toho dohromady čtyři narvaný desky, skoro tři sta fotek. Takže Miro to odnes a asi čtrnáct dní se neukázal a jednou, když jsem přišel z práce a otevřel dveře, viděl jsem, že má svlečenou postel a že těch pár věcí, co měl v pokoji složenejch, zmizelo. A pan domácí druhej den přived novýho podnájemníka. Sháněl jsem Mira v divadle, nebyl tam. Když jsem se ptal, řekli mi, že je pryč. Zkrátka konec angažmá. Od tý doby jsem ho neviděl a svý fotky taky ne. Už je to tři čtvrtě roku…“

Eva mě celou dobu poslouchala, byla teď naprosto věrným modelem k tomu Schieleho obrazu. Nakloněná hlava, zamyšlená tvář. Levou nohu měla nataženou směrem ke mně a pravou pokrčenou v koleni.

„To se s tebou ani nerozloučil?“

„Ne. Prostě odešel. My jsme toho spolu vlastně moc nenamluvili, ani jsme jeden o druhým dohromady nic nevěděli. Když jsme byli spolu, tak jsme se zabejvali skoro vždycky jen těma fotkama.“

„A on si ty fotky vzal s sebou?“

„Já nevím, co s nima udělal.“

„A dělal sis ty fotky znovu? Máš přece negativy.“

„Už se mi do toho nechtělo. Bez Mira to najednou nemělo cenu. Nebavilo by mě to, nevěděl bych, jak to uspořádat. Bylo to takový naše společný soukromý dílo.“

„Počkej, to to chceš fakt jen tak nechat?“

„Hele, říkám ti, že to nebylo stejně k ničemu. Nevím, proč bych se k tomu vracel. To bylo spojený s tím obdobím, který jsem žil, dneska už jsem zase trochu jinde. Nebo by mi to připomínalo tu dobu, která pro mě nebyla zrovna nejlepší…“

„Ty jsi blázen, půl roku ses namáhal úplně zbytečně.“

„Hele, chceš dolejt víno?“

„Neříkej mi furt hele, já jsem Eva.“

„Promiň.“

Svíčka byla uhořelá v polovině, má mysl plavala na narudlé hladině, pohupovala se v něžných vlnkách. Eva otočila na gramofonu už třetí desku, pořád samé varhany. Vzpříčili jsme se s Evou v čase, nebo aspoň mi to tak připadalo, přál jsem si to. Eva měla takovou barvu hlasu jako její okrové a žlutavé šaty, byl jsem zalitý tím zlatem. Jemně jsem mnul v dlani její bosou nohu, patu a chodidlo, dívala se mi na ruku.

Jedli jsme mandle z misky, která ležela mezi námi na pohovce.

„Víš co? Vždycky jsem chtěla jet do Ruska.“

„Do Ruska?“

„Hm. Přivézt si ikonu, víš? Děsně miluju pravoslavný ikony.“

„A odkud máš tu nad stolem?“

„Tu jsem si koupila v Praze. Tajně. Ani se neptej za kolik. Známej mi ji sehnal od nějakejch ruskejch překupníků. Musela jsem si na ni půjčit u známejch. Ale stejně bych se tam chtěla co nejdřív podívat, do Ruska, na jejich kostely a paláce a tak. V Brně dělám pro jednu firmu rekonstrukci kostela, projekci, víš? Výkresy, výpočty…“

„Kde na to bereš čas, když ještě děláš manekýnu?“

„Manekýnu dělám jen tady doma a v okolí, o víkendech, o prázdninách… Ale mě baví vydělávat si tím, co umím, čemu snad rozumím, co studuju, než tímhle, že se někde předvádím v šatech. Ale ta architektura a to všechno kolem, to, co jsem se naučila, to jsou moje schopnosti, moje cena, víš, co tím myslím?“

Eva přinesla ještě v podivné těžké karafě vodku, sama nalít nechtěla, já jsem jen párkrát usrkl a už jsem taky neměl chuť pít. Nechtěl jsem si Evu rozmazávat, ten krásný zlatočervený obraz. Když mlčela, připadala mi úplně nejhezčí, když se zvedla, šaty jí splynuly kolem boků a vlasy padaly na záda a na ramena. Odešla do obýváku a já jsem se chtěl dát už nějak do pořádku. A přepadla mě zase lehounká nervozita z očekávání a Eva nějak nešla. A čas nám oběma běžel. A potom se vrátila a sedla si naproti přes stůl do křesla a zase podivně mlčela, věděl jsem, že už musím s něčím začít, vstal jsem, ale byl mezi námi ten stůl s nádobím, zazátkoval jsem těžkou karafu a srazili jsme se pohledem, Eva se tak jakoby omluvně usmála. Zdálo se mi, že je najednou bledá. Nabídl jsem se, že odnesu talíře a skleničky do kuchyně. Před očima jsem měl jenom ji, když jsem v malé kuchyňce stál sám proti smaltovanému sporáku. Táhlo mě to neudržitelnou silou zpátky k ní, ale když jsem se vrátil, byla pryč. Procházel jsem se po obývacím pokoji, těžké stíny nábytku ležely vedle mých nohou na koberci, až jsem měl pocit, že je mohu vzít do ruky a zdvihnout. Náves za okny jsem jen tušil, tmavý neprůhledný ingot noci zakryl výhled ven.

Eva vešla do pokoje a trochu ztěžka dosedla do křesla, byla bílá.

„Stalo se něco?“

Přistoupil jsem až k ní a ruka mi sama splynula po proudu jejích vlasů. Zdvihla ke mně hlavu a chvíli podržela tvář ve slabounkém světle svíčky.

„Je mi strašně blbě.“

„Jak blbě?“

„Od žaludku, já jsem toho dneska hrozně snědla, víš, nějak mi to nesedlo.“

Vzpomněl jsem si na švédský stůl při slavnostním večírku, víno u baru, tady večeře a zmrzlina a víno.

„Zvracela jsi?“

„Ne, ale je mi těžko, jako bych měla v žaludku šutry…“

Lampička svítila u Eviny postele, my dva v jejím pokoji, všechny obrazy a knihy a plakáty si žily své životy na stěnách a v policích, jen my jsme žili doopravdy. Eva ležela jen v košili na posteli, byla bílá a sténala jako při průstřelu břicha.

„Teda, to je trapas, já…“

„Hele, kde máte lékárničku, já ti najdu hofmanský kapky, ty jsou na žaludek…“

„Já nevím.“

„Když jsem byl malej, tak mi je maminka kapala na kostku cukru, ono je to totiž dost hnusný.“

„Fuj, já už nemůžu nic pozřít, fakt.“

„Myslím, že je v tom líh a éter.“

„Ježíš, to bych nevydržela.“

„Hele, nemám zavolat pro doktora…?“

„Ty ses zbláznil, volat doktora, co by se mnou dělal, když jsem jen normálně přežraná…“

„Ale když je ti tak špatně! Vypadáš, že za chvíli umřeš.“

Eva těžce dýchala.

„Nechceš se radši procházet než ležet?“

„Nevím.“

Sedl jsem si vedle postele a nevěděl, co mám dělat.

„Ježíš, to je trapný, Pavle, proč jsem se tolik cpala všema těma věcma… Já jsem tak blbá…“

„To bude dobrý.“

„Já nevím, jestli mám radši ležet, nebo sedět, nebo chodit…“

„Tak radši lež.“

Seděl jsem bezradně u její postele. Za Evinou hlavou bylo okno, pootevřel jsem ho, i když byla venku dost zima.

„Pavle, povídej něco nebo něco dělej nebo to nevydržím…“

„Já nevím, nemám přece jen zavolat…“

„Nikam nevolej!“

„Vážně?“

„Ne.“

„A nechceš něco přinést? Třeba…“

„Něco k jídlu, ne?“

„Cha, něco malýho k zakousnutí.“

„Nech toho, prosím tě, nebo za pět minut umřu. Radši mi něco povídej.“

Vysychalo mi v krku, jak jsem dlouho nepřetržitě mluvil, abych Evu nějak uklidnil. Přisunul jsem si k její posteli tu těžkou karafu se špiritusem, bylo to krásné, odlévat si širokým hrdlem do malinké skleničky alkohol, přímo jsem cítil, jak líh klouže po skle, jak se čirá kapalina hladce tře o skleněnou stěnu. Ale vůbec mi to nechutnalo, tak jsem dál povídal, co mě napadalo.

„Hele, když jsem byl malej, bydleli jsme na vesnici, v takový malý vesničce, a můj táta dělal v okresním městě a každej den tam dojížděl. A místnímu farářovi vozíval v tašce mešní víno, on trošičku pil. Někdy večer, když už byla tma, přišel k nám ten farář pod okno a škrábal na sklo jako kočka a hlasitě šeptal, šeptem křičel na tátu, Pavlíku, máš to pro mě? A táta otevřel okno a podal mu tu tašku s flaškama mešního vína a farář mu podal do okna prachy. Tenhle farář mě křtil a já jsem se ho vždycky bál, nevím, párkrát jsem byl u něj s tátou na faře a měl jsem ohromnej strach, děsně jsem se bál rakví. Bál jsem se, že na faře určitě bude schovaná nějaká rakev, že za ňákejma dveřma bude strčená. A hned vedle našeho baráku na návsi byl kostel a kolem hřbitov a všechny funusy chodily pod našima oknama. Muzika a zvony a průvod a všechno, co k tomu patří. Vždycky jsem se schoval do ložnice pod peřinu a ani za nic bych se nepodíval z okna. Ale i když jsem měl hlavu pod peřinou, stejně jsem si ten pohřeb představoval, jak to asi vypadá, a ségra, která byla statečnější, mi to potom vyprávěla, ta se dívala vždycky z okna. Hele, víš, co jsem si myslel? Že rakev se nese vysoko podepřená na čtyřech dlouhejch kůlech. A proto jsem se schovával, protože jsem si myslel, že ta rakev bude vidět až u nás v okně. A z obejváku jsme viděli na hřbitov a po každým pohřbu tam byl hrob s čerstvě navršenou hlínou a ještě neměl obrubníky okolo. A toho faráře jsem se bál ještě z jednoho důvodu. Když jsme měli ve škole náboženství, naši mě tam přihlásili, tak jsem si nemoh zaboha zapamatovat otčenáš. Pro mě to bylo hrozně těžký, protože jsem vůbec nechápal ten význam, víš, co ty slova vlastně znamenají. Pak jsem chodil k babičce a v kuchyni jsem seděl na židli pod krucifixem a učil jsem se tu modlitbičku. A potom v kostele jsem to zvoral a farář mi hrozil, že jestli to do příště nebudu umět, tak mě zavře do věže. Vedly tam takový dvířka, napravo od oltáře. Ale většinou jsme měli náboženství ve škole, ve třídě. On vždycky chtěl, aby na tabuli před hodinou byl nakreslenej kříž. Jen tak jednoduchej, ze dvou čar křídou. A jednou nám hrozně vynadal, když jsme udělali na tabuli velkej kříž a do těch čtyř kvadrantů jsme ještě dokreslili do každýho jeden malej křížek. Vyváděl jako pominutej, že je to urážka křesťanství nebo co, ať to okamžitě smažem a příště to neděláme, vůbec jsme netušili, že ho to takhle rozčílí, někdo to tam nakreslil jen tak z horlivosti…“

Eva jenom čas od času zahekala a nic neříkala. Na tváři se jí vyprofiloval trpitelský výraz.

„Nemám fakt zavolat doktora? Nebo nechceš něco, třeba tu vodku? Třeba by…“

„Fuj…“

„Počkej, třeba by ses potom vyzvracela a bylo by ti líp?“

„Prosím tě, nech toho a radši ještě povídej, když jsi byl malej…“

„Ach jo, když jsem byl malej… Hele, když jsem byl malej, tak jsem normálně věřil, že existuje peklo a nebe. Věříš? Na dvoře jsme měli takovej dřevník, kůlnu, ta byla rozdělená napůl příčkou, která nebyla až ke stropu, ale asi jenom dva metry vysoko. V první půlce bylo složený dřevo a taky kola a takový různý věci. A do tý levý půlky byly dveře zamčený. Tam bylo uhlí. A my jsme si dávali pod nohy bedýnky a koukali přes tu přepážku z tý půlky, kde bylo dřevo. A tam vedle byla skoro tma, jenom když jsme se za chvíli rozkoukali, tak tam bylo vidět uhlí a mour a ňáký starý kamna a roury a další různý krámy a my jsme si jako děti myslely, že je to peklo, že tam bydlí čerti a tak. To jsem teda musel bejt hodně malej, když jsem tomuhle věřil. A nebe jsem si představoval jako půdu v chalupě u babičky, kam se leze po příkrejch dřevěnejch schodech a kde se povalujou peřiny a polštáře jako oblaka. A že je tam světlo, který proniká skrz tašky střechou, velký světlo… Evo, nespíš?“

„Nemůžeš dát tu flašku dál, tady to smrdí jak v palírně, takhle mě to nepřejde…“

„Hele, Evo, víš, co je zajímavý? Občas mě to napadne. Zkusit si vzpomenout až úplně nejdál, kam si můžeš vzpomenout. Kolikrát už jsem na to myslel. Rozumíš, vzpomenout si, na co nejstaršího si v životě pamatuješ. Neruda napsal v Malostranskej povídkách takovou jednu, jmenuje se Večerní šplechty, a tam se schází kluci vždycky večer na střeše domu a tlachají, jen tak si vypráví a jednou si vzpomínají, na kterou věc ze svýho života si pamatujou, která se stala úplně nejdřív. První zážitek nebo věc, na kterou si ještě vzpomeneš. Schválně si to zkus. Já už jsem o tom přemejšlel a vyštrachal jsem pár takovejch vzpomínek, spíš jen takový obrazy. Ale nevím, kterej byl dřív, kterej je opravdu ten první. Tak třeba si vzpomínám na naši ložnici, tam, jak jsme tenkrát bydleli, tam spali naši, já a ségra a naproti postelím stály skříně, takový veliký almary z leštěnýho dřeva, byly do červena a odrážely obraz jako zrcadla. A my jsme se ségrou skákali po postelích, jak ty drátěnky pérovaly, jako na trampolíně a koukali jsme se na sebe v těch skříních a mysleli jsme si, že to nejsme my, že to jsou ňáký jiný děti. Chápeš? Že je nás doma v tý ložnici víc, dvakrát tolik. Takže když jsem tomuhle moh věřit, tak kolik mi mohlo bejt? Asi to bude opravdu moje nejstarší vzpomínka.“

Krásná přežraná Eva mi funěla do ucha a chvílemi se převalovala na posteli, nevěděla, jak má ležet, aby jí bylo co nejlehčeji. A já jsem dál žvanil, až mě bolela huba a taky hlava a nevěděl jsem, co si mám pořád vymýšlet.

„Já jsem taková kráva…“

„Jen mluv, ulev si…“

„Promiň, Pavle, já… prosím tě, už je sobota?“

„Jo. Už půl hodiny.“

„Už musíš jet domů, ne?“

„Ale nemusím, říkal jsem ti, že máme zaplacený pokoje v kulturáku, tam v poschodí nad sálem. Ráno si tam akorát můžu zajít pro věci.“

„Pane bože, to bude sobota, celej den zkaženej…“

„Nefňukej pořád, ráno ti bude dobře.“

„Sobota je nejhezčí den. V neděli už vždycky musím balit a odpoledne jdu na vlak a jedu na kolej. Co ty děláš v neděli?“

„Hm, jak kdy. V poslední době chodím s takovejma chlápkama do tělocvičny na volejbal, vždycky dopoledne. Už jsou to samí takoví starší taťkové a já to moc neumím, takže jim stačím. A když dvě hodiny hrajeme, tak potom jdeme na pivo. Před obědem, aby jim chutnalo doma vepřoknedlo.“

„Pavle…?“

„Co je, Evo?“

„Hlavně musím bejt fit v neděli ráno, to jdu na kachny.“

„Co?“

„No na kachny, na hon.“

„Na hon? Ty střílíš kachny?“

„Jo. Jsem členkou mysliveckýho sdružení tady ve vsi.“

„Počkej, ty máš flintu a střílíš?“

„No a co je na tom? Ta flinta je kousek od tvejch nohou, v pouzdře pod postelí.“

„Hm, nevím, je to takový divný, u holky. A střílíš taky zajíce a jiný zvířata?“

„Jednou jsem byla na srnčí, jinak chodím na zajíce, bažanty, kachny. Nejdřív jsem chodila s tátou, víš, bral mě s sebou na hony nebo na posed. Mně se to hrozně líbí, připomíná mi to nějak starý časy, když se dělaly leče se psama a na koních, kamizoly a lesní rohy. Parforsní hony. Proto se mi tak líbí starý vlámský obrazy a malíři, ty lovecký zátiší a tak. Támhletu reprodukci mi jednou koupil táta. Myslivost, to není jenom, že se zabíjejí zvířata, je s tím spousta práce, v létě sušíme seno a v zimě nosíme krmení do lesa. Už dva roky mám myslivecký zkoušky…“

Celý Evin pokoj jako by se scvrknul na malý prostor ozářený lampičkou s kulatým stínítkem, světlo nás zavřelo do malé jeskyňky uprostřed tmy. Dala se do mě zima. Eva mě poslala do velké místnosti vedle obýváku, tam jsem našel přes dvířka skříně přehozený svetr jejího tatínka. Oblékl jsem si ho a bylo mi tak zvláštně, vracel jsem se po studených dlaždicích chodbou k hořící skleněné výplni dveří Evina pokojíku, kde byla lovecká puška a ikona, trochu mi šumělo v hlavě a cítil jsem tlak za víčky.

„Hele, víš, co si myslím, Evo, že my budeme fakt lepší než ti naši taťkové… víš, jakej já mám teď pocit, když zavřu oči? Sedím v mořským příboji na břehu a voda mě strhává s sebou do moře a zase vyhazuje na pláž, jsem chvílema celej ve vodě a ta voda, když zavřu oči, tak je ve mně, v hlavě, v mozku a všude, moje vnitřnosti, celý moje tělo je vláčený tou vodou sem a tam a sem a tam… Už je ti líp, Evo?“

„Hm, je to lepší, možná že bych mohla usnout.“

„Hele, já ti budu na dobrou noc předčítat, jo?“

„Hm.“

„A že nevíš co?“

„Kuchařskou knihu,“ dostala ze sebe Eva.

„Dobrej vtip! A znáš tenhle?“

„Neříkej mi žádný vtipy, nebo umřu…“

„Tak to jako jde Honza do světa, má uzlík s buchtama a v lese potká bábu. A ta bába mu říká, Honzo, prosím tě, dej mi jednu buchtu, mám hroznej hlad, a Honza říká, dám ti buchtu, ale nejdřív musíš vypít kýbl vody. Tak bába vypije kýbl vody a zase prosí Honzu, ale Honza jí povídá, bábo, když vypiješ ještě jeden kýbl vody, dám ti buchtu. Tak bába vyžunkne ještě kýbl a chce buchtu, ale Honza říká, bábo, já jsem dobrák, když vypiješ ještě jeden kýbl vody, tak dostaneš buchtu. Bába vypije i třetí kýbl vody a Honza sundavá uzlík, že jí dá buchtu, a bába nalitá vodou, že jí teče i z uší, povídá, Honzo, já už tu buchtu ňák ani nechci, a Honza, vidíš, bábo, žízeň jsi měla, a ne hlad…“

S Evou chvilku cloumal smích, ale už ani neskučela, že ji bolí břicho, otevřel jsem trochu víc okno a vyklonil jsem se ven, mou zamotanou hlavu ovíval čerstvý chladný vzduch, měl jsem pocit, že letím v letadle, na dvojplošníku bez kabiny a bez letecké kukly, pod sebou jsem tušil tmavé prázdno, hluboké několik metrů nebo století. Ale nebylo mi úzko, jako bych se rozplýval do té prázdnoty a rozpouštěl se v černém prostoru a čase. A byl jsem dobrý a byl jsem taky špatný a na nic jsem se neptal, na nic se nebylo třeba ptát, všechno bylo pokojné a smířeně vyhaslé a zodpovězené.

Studily mě tváře a konečky prstů, obrátil jsem se do místnosti a Eva ležela se zavřenýma očima a oddychovala trochu s námahou, ale pravidelně. Pomalu jsem našlapoval, abych nebyl hlučný, a za chůze jsem usínal. Trefil jsem se do obýváku, kde voněl spálený knot a žlutý vosk, lehl jsem si na pohovku a přetáhl jsem přes sebe hnědý přehoz z jejího opěradla, a to bylo poslední, co jsem si ještě pamatoval.

Na celé kolo se rozeřvala dechovka, nějaká polka, s obrovským duněním se rozkomíhala prostorem. Nevěděl jsem, jestli sním, nebo bdím, otevřel jsem oči, co se děje, v úplně první chvíli jsem se lekl, že ležím někde uprostřed parketu. Ale ležel jsem v obývacím pokoji, obklopen masivním tmavým nábytkem, přikrytý chundelatou přikrývkou napůl staženou z pohovky. V krku jsem měl sucho a v ústech zvětralou pachuť. A potom to náhle přestalo a zadunělo to, zachroptělo a zachrčelo a najednou jako by mi někdo promluvil těsně za hlavou. Monumentální hlas naplnil pokoj: „HLÁŠENÍ MÍSTNÍHO ROZHLASU. UPOZORŇUJEME OBČANY, ŽE OČKOVÁNÍ PSŮ PROBĚHNE DNES V DOPOLEDNÍCH HODINÁCH V PŘEDSÍNI HASIČSKÉ ZBROJNICE…“

Ležel jsem ještě se zavřenýma očima, ale už jsem neusnul. Z chodby ke mně doléhalo vrzání dveří a ozvuky kroků a potom hrčení vodovodního kohoutku a voda řinoucí se ze sprchy, tryskající, stékající voda, dlouho syčel vodopád odněkud z koupelny. V duchu jsem se v něm omýval ze všeho, co na mně a hlavně ve mně ulpělo.

Pocit provinilosti z probuzení, ten úděl mnoha mých rán. A představa sebe sama v odrazu zrcadla, jak asi vypadám, oči nečisté od včerejšího alkoholu a pod nimi zarudlé rýhy. Stále jsem jen ležel a nehýbal se a naslouchal. Po delší době sprchování ustalo. A najednou ticho, takové ticho, které nejvíc svádí k představám a nejvíc dává hádanky. Zaklaply dveře a znovu kroky na chodbě, ale zněly mi už jinak, tak nějak čistěji nebo lehčeji, proměněné. Jako by z koupelny vyšel někdo jiný, než kdo do ní vstupoval. Po chvíli jsem uslyšel zvuky z kuchyně, vzdálené cinkání nádobí a zase vodu z kohoutku.

Rychle jsem vstal a bylo to nepříjemné, potichu jsem proklouzl ze dveří na chodbu a do koupelny. Na umyvadle byly složené dva čisté ručníky. Podíval jsem se do zrcadla a všechno bylo tak, jak jsem předvídal. Divné ráno. Mýdlo a šampon a pasta na zuby. Zmatená představa, že voda mě umyje.

Pak jsem se oblékl a vykročil přes práh zamžené koupelny. Eva stála v úplně jiném světle než včera, tatáž kuchyně, tatáž Eva, ale dnes trochu jiná než včera. Vlasy měla vyčesané nahoru a vzadu gumičkou svázané do ohonu, na sobě bílé tričko. Slunce oslepovalo oknem celou místnost. Němě jsem mžikal. Eva se na mě usmála, když se naše pohledy srazily.

„Ahoj.“

„Pojď dál a sedni si, snídaně je hotová.“

Eva se utápěla ve světle, pálily mě oči.

„Je to tu ňáký přeexponovaný.“

„Cože?“

„Nic. Jak ti je?“

„Výborně. Jsem fit. Úplně to do rána přešlo, cítím se skvěle. Fakt. Jako by to byl zlej sen… Prosím tě, promiň mi to, že jsem ti ani nedala deku na spaní, usnula jsem a…“

„To je dobrý.“

„Ale není, mě to fakt děsně mrzí, všechno.“

„Nemluv o včerejšku. Už je dneska, tak co…“

Usmívala se a kroutila hlavou.

Mátový čaj. Trochu hloupý pocit, třásly se mi ruce, když jsem si bral chleba a máslo z talířku. Eva zapíjela čajem suchý rohlík. Sedla si hned vedle mě přes roh stolu, trochu jsme se navzájem dotýkali lokty, voněla mýdlem nebo nějakou pěnou do koupele, tak nádherně čistá. Přepadl mě náhle strach, že budeme teď oba mlčet, a jak z toho ven. Hlavou se mi neuspořádaně honily myšlenky, samé hlouposti, jestli den má končit nocí, nebo ránem, jestli tohle ráno je konec včerejška, nebo začátek dneška. Nevěděl jsem, co s tím, a modlil jsem se k Eviným rtům, aby už konečně něco řekla.

</section>
