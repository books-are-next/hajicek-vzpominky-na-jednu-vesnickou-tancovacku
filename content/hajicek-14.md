---
contentType: prose
---

<section>

**Metání trav**

Vystupuju na peron. Nádražíčko na malém městě. Souprava se dvěma vagony odjíždí. Lokálkou do Městce a odsud už musím pěšky do polí. Má to být osada s několika staveními se zahrádkami ve stráni. Vytahuju z kapsy plánek na dopisním papíře, kostrbaté čáry propisovačkou, jak je vlastní rukou napsal pan doktor Bartl. Zdvihnu hlavu od papíru, tvář mi hladí vánek, který protahuje nástupištěm. Jarní vítr je směsí naděje a vláhy, různých pylů a brouků vylíhlých ze země předešlého rána. Kýchám šestkrát za sebou, z očí mi tečou slzy a mám plný nos.

Tři roky jsme se s panem doktorem neviděli, jako bychom od sebe bydleli stovky kilometrů. Ani se na něj nemohu zlobit, že se nevyznám v jeho schématu a že jsem z celého dopisu rozluštil zhruba třetinu. Písmo jako z receptu do lékárny. Ptám se na cestu raději u okýnka, kde se prodávají jízdenky. Objeví se v něm krásná dívka v modré košili, až jsem se polekal. Vyklání se, má dlouhé plavé vlasy, rukou ukazuje směr.

Procházím alejí a pak kolem oplocených zahrad s chatkami a psími boudami až na konec města. Potom kus pole a cesta stoupá trochu do kopce, a to už vidím v dálce hnědožlutý dům. Jak se blížím, rozeznávám zašlou taškovou střechu. Přízemí a jedno patro, kolem zahrada a vedle ještě jedna s bílým stavením za plotem. Kýchám skoro celou cestu, černé brýle jsem zase sundal, protože slunce se schovalo.

A teď jsem zahlédl pana doktora, na chvilku se zastavuji v chůzi a zase se rozejdu, postava v bílé košili a bílých lékařských kalhotách na mě mává, je to on. Za pár chvil už ho mám před sebou, nachýlená ramena a vlasy bílé jako smetana, překvapilo mě, jak moc zestárl za tu dobu, co jsme se neviděli. Takhle jsem si pana doktora Bartla nepamatoval.

„Dobrý den, pane doktore.“

„Pavle…“

Podáváme si ruce, cítím, jak mu stáří pořád víc stahuje prsty do dlaně. Ročník třiadvacet, límec košile odřený a sepraný, ale čistý, ta vznešená prostota jeho doktorského stavu. Tiskne mi dlaně, prohlíží si mě a trochu kroutí hlavou.

„Moc tě to trápí, Pavle?“

„Já se objevím, jen když něco potřebuju, viďte…?“

„Vždyť to je v pořádku.“

„Pro rýmu nemůžu dejchat a oči mám červený jak angorskej králík. Říkal jsem si, že vy jste jedinej, kdo mě může týhle zatracený mixomatózy zbavit.“

„Ale jdi,“ pan doktor se směje, „jako starej praktik jsem léčil snad všechny neduhy, ale alergologie, to byl vždycky můj koníček.“

„Vždyť to povídám.“

„Dneska trpí alergií pomalu každej druhej. Ale pojď dál, musíme si toho tolik povídat.“

Jdeme k oprýskaným dřevěným dveřím domu, omítka kolem opadává. Oplocená zahrada není udržovaná, za ní začínají pole.

„Je to tu takový…“ zasním se.

„No?“ obrací se ke mně starostlivě pan doktor Bartl.

„… takový ztracený. Jste tu v takový samotě jako ňákej van Gogh nebo Louis Pasteur, tak mi to připadá.“

Pan doktor se usmívá.

Vcházíme do chodby, zavlhlý dech starého domu neví nic o jaru za dveřmi. Skoro zakopnu o pytel brambor opřený o stěnu, z poloviny plný, jsou tu naskládané bedničky od ovoce, před prahem sešlapaná rohožka, jen bíle nalakované dveře svítí tak jasně a nepřirozeně z otlučených zárubní. Vcházíme do ordinace.

„Tak tohle je ta moje poslední štace, jak jsem ti psal, Pavlíku.“

„Náhodou, máte to tu pěkný,“ povídám.

Bílá skříň a instrumentář, polička s vystavenými lékovkami, na okně souprava hliníkových misek na jídlo, záclonou provlává do té lékařské vůně jarní průvan.

„To jsou všechno starý krámy, víš, pár kousků nábytku a nějaký věci, co tu zbyly po mým předchůdci,“ říká, „ale mně už to stačí. Ani nechodím nikam na oběd, vidíš, jím přímo tady,“ dodává pan doktor omluvně a staví jídelní soupravu na zem k radiátoru.

„Výhled je tu krásnej, co říkáš?“

Přisvědčuju, nasávám ty jarní lány polí a luk a čtyřikrát kýchnu.

Za dveřmi se někdo štrachá, je slyšet kroky a tekoucí vodu. Pan doktor jde otevřít.

„To je paní uklízečka,“ říká cestou, „moc hodná paní, uvidíš sám.“

Starší žena je trochu podivná, vlasy rozcuchané a prořídlé zuby, visí na ní vybledlá zástěra. Pan doktor se s ní zdraví a představuje mě s tou svou obřadností, jako bych byl jeho syn, kterého jí chtěl už dávno ukázat.

„Heleďte, co jsem našla na schodech do dvora,“ říká paní a ukazuje nám smetáček s dost ometenými fousy a se žlutým držátkem z umělé hmoty, které je ulomené, „není to vaše, pane doktore?“

„Ježíš, to není,“ říká pan doktor ustaraně a zkoumá smetáček a spolu pak probírají celou záležitost a její okolnosti ještě pět minut. Nakonec pan doktor opatrně položí tu věc na okno, kde před chvílí stály hliníkové misky na oběd. Paní uklízečka odchází vytírat čekárnu a chodbu.

„To je strašně hodná paní, Pavlíku,“ vysvětluje mi trpělivě pan doktor, „její nebožtík manžel se výborně vyznal ve stříhání ovocnejch stromů a byl to vášnivej houbař…“

„Ona je vdova?“ zeptal jsem se.

„Už to budou dva roky. Byl takovej svůj, ale dobrej chlap. Víš, Pavlíku, každýho člověka, kterej není špatnej, je škoda…“

Jednoduše zařízená ordinace je plná slunce, světlo prochází okenním sklem, ve kterém jsou zataveny kouřové obláčky a mapy loňské a předloňské špíny, prachu a děšťů.

Pan doktor mi vyprávěl, jak se octl na tomhle konci světa, a teď sedím na židli, pan doktor Bartl se mnou vyplňuje dvoustránkový lékařský dotazník, jestli jsem měl někdy revma anebo moji rodiče, a co astma, časté angíny? Kroutím na to všechno hlavou, pan doktor odkládá formulář a vstává od stolu.

„Podívej se, Pavlíku, co tady všechno máme,“ říká a přináší dřevěnou skříňku. Sedá si proti mně na přisunutou židli a vytahuje ze skříňky malé lahvičky s různobarevnými víčky. Má jich tam spoustu a všechny jsou naplněné nějakou čirou tekutinou. Pan doktor vybírá jen některé z nich a staví je na desku stolu vyrovnané v řadě jako cínové vojáčky v přesném pořadí. Potichu, jakoby pro sebe, vyslovuje nápisy z maličkých etiket na lahvičkách.

„PRACH, ROZTOČI, PLEVELE JARNÍ, PLEVELE PODZIMNÍ, LESNÍ DŘEVINY, JÍVA, BŘÍZA, OLŠE, PLÍSNĚ VENKOVNÍ, PLÍSNĚ POKOJOVÉ, PYLY TRAV… a tahle lahvička, Pavle, to je kontrola testu.“

Pak se zvedá ze židle a ze sterilizátoru bere pinzetou skleněnou misku s jehlami, postaví to vedle lahviček na stůl a sedá si znovu naproti mně.

„Vyhrň si rukáv na levý ruce až nad loket, Pavle, a polož si ruku takhle na opěrátko, ať máš předloktí vodorovně. Tak. Víš, já tu nejsem tak sám, jak se ti prve zdálo, skamarádil jsem se s několika lidmi ze vsi, chodíme na houby a tak. A hlavně sem jezdí mladí doktoři, zrovna takoví kluci a holky jako ty, připravuju je na atestace. Někdy je tu i veselo.“

Pan doktor Bartl bere opatrně do prstů první lahvičku, odšroubuje červenou zátku a kápne mi na vnitřní stranu předloktí trochu roztoku, jedna průhledná kapička a pak další kapka z druhé lahvičky o něco níž směrem k mému zápěstí.

„PRACH…“ říká pan doktor, „… ROZTOČI… Představ si, že sem za mnou přijeli až z fakultní nemocnice, prej že mi dají tu docenturu, co mi upřeli po osmašedesátým. Je to legrace, někteří lidi z tý doby tam ještě pořád jsou, chápeš? Tenkrát, když jsem odcházel do důchodu, přišli taky ti samí, to bylo v pětaosmdesátým. Prej my vám dáme rekreaci, za zásluhy. Chtěli mě tehdy poslat za odměnu do Ruska, Pavle. Řekl jsem jim, jak tam stáli v tý delegaci s gratulacemi, eróhá, stranická organizace, proč mě posíláte do země, kde je všechno skvělé a nejlepší, kde všechno mají, ve všem jsou první a nic jim nechybí? Pošlete mě někam, kde je bída, neřád a nespravedlnost, třeba do Spojenejch států nebo do západního Německa. Měl jsi vidět ty jejich protažený ksichty… PLEVELE JARNÍ…“

Na mém předloktí přibyla další kapka.

„A tehdy, když mě nechtěli pustit do toho Švýcarska a na vědecký radě se potom ptali, proč tam vlastně nejedu, povídám jim: proč? Protože komunistická strana si nepřeje, abych já, odborník na alergologii, jezdil do Švýcarska. Seděli tam tenkrát všichni, koukali po sobě a pak se mnou několik let nemluvili… PLEVELE PODZIMNÍ… a co já bych dělal s docenturou, Pavlíku, teď, na starý kolena. Ať si ji nechají, ne?“

Sleduju, jak se panu doktorovi třesou ruce a jak už stěží dýchá, jak z něho vyprchává energie. Kde je jeho pověstná čilost a svěžest…? Lahvičky jsou štíhlé a malé šroubovací víčko občas upadne na zem. Kapek na mé kůži přibývá, dívám se na svou bílou ruku a do tlustých obrouček brýlí pana doktora.

„… LESNÍ DŘEVINY… no občas mě tu navštíví profesor Červenka, už jsem ti o něm vyprávěl, o těch jeho bratrech, jeden je teď někde na ministerstvu zahraničí a druhej pořád přednáší v Praze na technice, velkej machr přes matiku… JÍVA…, to se mně strašně líbí, víš, je to takový masarykovský, tři kluci z malý chaloupky a všichni se takhle vyvedli, vypracovali se vlastní pílí a přitom jsou to moc hodní lidi, a skromní… Tak tohle je BŘÍZA, to je taková potvora větrosnubná, její pyl je velice agresivní a vítr ho donese i stovky kilometrů daleko… A teď kápneme OLŠI… Víš, Pavlíku, pro mě tahle doba přišla už moc pozdě, je mi třiasedmdesát, co má teď pro mě cenu docentura a přednášení a ordinace a to všechno, když mě bolí klouby a špatně chodím. Ale kdyby mi bylo o patnáct míň, jenom o patnáct let, troufnul bych si na svou vlastní praxi a vykašlal se na školu i na špitál. Tam u nás v Novým Městci, tam bych si na svý zahradě u řeky nechal přestavět ten starej dům a zařídil bych si tam ordinaci. Nějaký peníze mám, něco bych si půjčil a nakoupil bych přístroje a rozjel to… PLÍSNĚ VENKOVNÍ… jo, jen kdybych věděl, že budu moct dělat, že mám před sebou deset patnáct let produktivního života. Klientelu bych měl, o to strach nemám. Jenže co teď? V tomhle věku. Už mám taky svý problémy, víš? Já si nestěžuju, chraňbůh, ale někdy si člověk říká, kdyby takový možnosti, co jsou teď, měl, když byl mladej, místo toho trmácení se od špitálu ke špitálu, okresní poliklinika a ty léta, co jsem jezdil po vsích jako obvodní lékař. Nemůžu na to vzpomínat špatně, protože jsem byl mladej, ale stejně…“

Pan doktor si otírá rukávem pláště čelo a třepe v prstech další lahvičkou.

„Teď PLÍSNĚ POKOJOVÉ… jenže tohleto co by bylo, kdyby, to nemá cenu, nikam to nevede. Už je to pryč. A já tomu stejně nerozumím, co dneska mladí chtějí. Ten nezájem, zdá se mi, že nemají žádnej názor nebo naději, která by je vedla a držela tak jako nás. Dneska je všechno drahý, ale máloco má pro lidi hodnotu. Všechno se použije a vyhodí… PYLY TRAV… je to tak, dneska nic nevydrží, nic, ani ta lidská naděje. My vyrůstali v jiný tradici, můj táta bojoval v legiích, ukazoval jsem ti ty fotky, ne? To byla přece myšlenka! Svobodnej stát! Naděje! A z ní lidi čerpali celej život. Já jsem byl za protektorátu totálně nasazenej v Avii a potom po válce! Osvobození, mír, byl jsem mladej, to nadšení, to v nás zůstalo přes všechny další věci, co se pak staly. Jenže další generace po nás, to už šlo z kopce, ta naděje v osmašedesátým, ta už lidem moc dlouho nevydržela, a naděje teď po devětaosmdesátým, škoda mluvit, pět let a je to pryč, lidi se otřepali a teď jsou spíš otrávení a nadávají a tomu já už vůbec nerozumím, protože jsem starej… A tahle poslední kapka je TEST… ty lahvičky musíme nechat na stole takhle seřazený, víš? Ach jo, málokdo má teď v co věřit. Vezmi si jen TGM, to byly ideály humanitní, rodina, vlast, práce a pořádek. Pořádek, Pavlíku, ne to, co je dneska kolem!“

Pan doktor Bartl má orosené čelo, sklání se nad mou rukou, jeho bílý knír je nějak smutně zplihlý. Po celé délce předloktí mám kapičky a pan doktor si teď podává pinzetou ze skleněné misky jehlu, bere ji do prstů druhé ruky a několikrát mě rýpne hrotem v místě, kde sedí průsvitná kapka tekutiny, aby se dostala pod kůži. Odloží jehlu na stůl a vezme z mělké misky jinou a rýpne do další kapky. Když jsou všechny použité jehly na stole, můžu si shrnout rukáv košile a teď je třeba patnáct minut počkat, než se dostaví reakce, jak říká pan doktor. Sedíme chvíli mlčky, pan doktor si prohlíží pár fotek z dovolené, které jsem mu přinesl ukázat.

Mám sucho v krku a zánět spojivek. Prach v místnosti se třpytí proti oknu. Strnulost téhle chvíle je zabodnutá ve vzduchu i s vůní trávy a nedalekého lesa. Horký smutek existence. Jen sluncem spálená kůže, nic víc.

„To je tvoje děvče?“ ukazuje pan doktor Bartl.

„Jo, to je Táňa,“ přikývnu, „byli jsme loni na Bibione.“

„Moc hezká. To bude určitě hodná holka. No ne… to je krása, ty pláže a modrý vlny! K moři už se asi nepodívám. Byli jsme v šestasedmdesátým v Bulharsku a v osmdesátým v Jugoslávii, pak už byla manželka hodně nemocná, už to nešlo.“

Pan doktor Bartl pokyvuje zamyšleně hlavou, tuším, na co v tu chvíli myslí. Dívám se z okna a pak do podlahy a on pořád mlčí. Snažím se uvědomit si, jak asi těžce nese stáří, on, který s oblibou vymýšlel fóry a nikdy nezkazil žádnou legraci, a mně se vždycky zdálo, že nikdy nezestárne, i když už tehdy před lety byl vlastně v důchodovém věku.

„A co Libuše, Pavle,“ ptá se opatrně a skládá si brýle do odřeného pouzdra, „někdy na ni myslím, jezdívali jste vždycky za mnou do Novýho Městce česat jablka.“

„Odešli s Karlem pryč z Neměřic, předloni. Pronájem hospody jim majitel neprodloužil, Libunin táta umřel půl roku předtím. Nic je tam nedrželo.“

„Ale vždyť ten Karel pil! Všichni to věděli.“

Raději jsem mlčel.

„Mně je z toho smutno, to si Libuška nezasloužila.“

„Pane doktore…“

„Ale jo, vy dva jste si byli souzení, na tý vsi.“

„Nemá smysl se o tom bavit, pane doktore, je to pryč. Libuna si vzala Karla, hospodu je dělat nenechali, tak šli pryč, a je to dobře. Nevydržel bych ty řeči, co ved poslední dobou Karel, když se napil. Že jim rozvracím manželství a tak. Nikdy to nebyla pravda, a kdyby neodešli oni…“

Cítím, jak se rozpaluju, tak nechávám nedořečenou větu viset ve vzduchu, nehledám už žádná slova, a pan doktor sedí, má svěšená ramena a hledí z okna. Koukám se taky tím směrem, oba se díváme na pás lesa na obzoru, na barevné pruhy polí před ním.

„Neměl jsem o tom začínat, Pavlíku, nezlob se.“

„Nic se nestalo, přece. Vy se můžete ptát na všechno, pane doktore.“

„Chtěl jsem vlastně vědět, co je novýho ve vsi a tak.“

„Co je novýho? Lidi vodcházej. Po převratu vraceli pole, ale lidi spíš nechali půdu v družstvu, Neměřice patřily vždycky pod ten velkej radimilickej kolchoz, vždyť víte. Ti z města, co pole zdědili, si s nima stejně neví rady.“

„No jo, je jiná doba. Pamatuju padesátý léta, tehdy se pro půdu lidi nechali zavírat i věšet.“

Zase chvíli mlčíme, pan doktor pak vzpomíná na vsi kolem Nového Městce, kde míval svůj obvod.

Znovu si musím vyhrnout rukáv. Vidím, že na předloktí se mi objevila řada různě velkých pupínků, pan doktor si zase nasazuje brýle a obkresluje ty vřídky propisovačkou přímo na mou kůži a potom se dívá na řadu lahviček s barevnými víčky, které stojí v řadě na stole. Pokyvuje hlavou.

„Myslel jsem si to. Jsou tu stromy, bříza, jíva, olše, a taky trávy. Ale teď už je tu sezona pylů, Pavlíku, teď nemá cenu s tím něco dělat. Napíšu ti takový tabletky, německý, budeš je brát, jen když tě to bude zlobit, jako třeba dneska, vždycky ráno jednu. Taky ti předepíšu oční kapky, takový fajnový, co nepálí na spojivkách. A na podzim přijdeš znovu a pustíme se do terapie. Říká se tomu předsezonní desenzibilizace. Je to stejně legrace, představ si, že starej doktor Liška, alergolog, ještě je živ, dneska je mu snad devadesát let, kapacita první třídy, už před válkou dělal výzkumy a tenkrát musel alergiky shánět po celý republice na inzerát, jak jich bylo málo!“

Odpoledne se naklonilo, jarní slunce vrhá naše stíny na zeď domu, kde má pan doktor Bartl svou malou ordinaci. Sedíme na zápraží, jen tak na schodech, pan doktor je bílý a čistý, jako vždycky byl, a já mu vykládám něco o tom, jak žiju nebo jak bych chtěl žít, ale nějak se do toho zamotávám, v očích mě pálí jaro a všechny ty věci, co jsou ve vzduchu a co pan doktor postupně vyjmenoval, když mi kapal na ruku ty rostlinné výtažky.

„Tady na těch schodech je mi nejlíp, každý ráno sem nosím v misce mlíko kočkám, slejzají se tu dvě, někdy tři. Nevěřil bys, jak mě milujou. Moc dobře totiž vědí, že je živím. To je tak, Pavlíku,“ mrká na mě pan doktor, „každá kočka tě má ráda, když ji živíš…“

Shora z otevřeného okna ordinace je slyšet, jak ta divná paní uklízí horní patro.

„To je moc hodná a slušná paní, Pavlíku, nosí mi sem ze školní jídelny obědy a nevadí jí, když někdy ordinuju dýl do večera, uklidí až potom nebo druhej den brzy ráno.“

Za plotem v záhonech se objevila nějaká paní, křičí na pana doktora pozdrav a mává motyčkou.

„Dobrý den, paní Koutná,“ volá pan doktor ze schodů.

Taky pozdravím. Paní Koutná v tenkém pleteném svetru a v teplákách se ohýbá k zemi, něco sází.

„To je hrozně hodná paní,“ říká mi pan doktor, „má trochu potíže s kyčlemi, chudák, ale na zahrádku musí, to víš. Pěstujem tu spolu kedlubny a přes plot závodíme, komu vyrostou větší. Jenže já na to moc času nemám, dvakrát tejdně jezdím vlakem do města do špitálu a tady toho mám taky dost. A ona to pořád ohrabuje, zalejvá a tak.“

„Pane doktore,“ slyším shora hlas paní uklízečky, vyklání se z okna nad námi, „není ten smetáček paní Koutný? Našla jsem ho tam u schodů, zrovna co teď sedíte.“

„No to je možný,“ vstává okamžitě pan doktor ze schodu a dívá se nahoru do okna a pak za plot na paní Koutnou, „paní Koutná, našli jsme tady u nás před domem takovej smetáček, není váš?“

„To já nevím,“ krčí rameny paní Koutná, „a jak vypadá?“

„Takhle!“ paní uklízečka ukazuje z okna smetáček.

„Já nemám brejle na dálku,“ volá paní za plotem.

„Počkejte, hned pro něj dojdu,“ říká pan doktor Bartl a zmizí v chodbě, čiperně vybíhá schody do patra. Vrací se se zmrzačeným žlutým smetáčkem, usmívá se. „My ten smetáček nakonec ještě udáme, Pavle,“ říká vesele.

Spěchá se smetáčkem přes trávník k plotu a podává ho nad drátěným pletivem paní Koutné.

„No jo, ten je náš,“ přisvědčuje paní Koutná, „manžel ho asi hodil po kočce, víte, po tý zrzavý, co se tu toulá.“

„Asi se ulomil, viďte?“ strachuje se pan doktor. „Kdybysme našli ten chybějící kousek držátka, mohli byste si ho slepit. Mám nahoře v ordinaci takový to vteřinový lepidlo, jak ho teď inzerujou v televizi, víte který? Že když na něj jako vjede kamion, tak už se nerozjede, protože je přilepenej.“

„Ne, on už byl ulomenej, pane doktore, my tady s ním ometáme jen ty plechy na oknech kolem truhlíků s muškátama.“

„Já tady mám dneska vzácnou návštěvu,“ říká pan doktor a ukazuje na mne, „ten mladej pán je můj dobrej přítel, musím vám o něm někdy vyprávět, co jsme spolu všechno zažili. Mám vždycky pocit, že vedle něj mládnu, víte?“ směje se pan doktor.

„No bodejť byste nemládnul, hlavně mezi těma mladejma doktorkama, co sem za váma jezdí po celejch skupinách,“ vtipkuje paní Koutná svým silným upřímným hlasem a pan doktor se na mě obrací a vesele mrká, jako že je legrace…

Sedím opřený o zárubeň dveří, betonový schod chladí přes kalhoty, cítím, že čas mi odpočítávají hodiny na peroně toho malého nádražíčka skrytého v dálce za polem a pásem stromů. Pan doktor se vrací zase ke mně, slzí mi oči, nesmím si je mnout, napomíná mě. Bavíme se chvíli o věcech veřejných, o vládě a o parlamentu, skoro bychom zapomněli, že jsme si ještě nezanadávali na politiku. A pan doktor Bartl, který jako pracující penzista loni volil pravici, i když ti druzí mu slibovali větší důchod a sociální jistoty a tak dál, čte denně dvoje noviny, pije k tomu kafe a kouří cigárko, jedno před spaním, jak míval vždycky ve zvyku.

„Víš, Pavlíku, jak to říkával starej Masaryk, ne? Nesmíš se bát a nesmíš krást. A kdyby jen to druhý všichni ctili, jo, to by bylo jiný… jé, podívej se! Co jsem ti říkal! To jsou moc hodní lidi, ti Koutnejch!“

Paní Koutná stojí těsně u plotu a na rukou drží velký porcelánový talíř. Jdeme k ní a ona ho podává panu doktorovi. Na talíři je rozkrájený koláč s povidly a tvarohem posypaný sladkým drobením.

„Vemte si tady s pánem, dejte si tam u vás v bytě k tomu čaj nebo kafe. Talíř mi vrátíte zejtra,“ říká paní Koutná. My oba moc děkujeme a jdeme s talířem jako se svátostí po schodech do bytu, který je v patře hned vedle ordinace. Pan doktor staví vodu na kafe na plotýnku plynového vařiče a já už trochu nervózně koukám na hodinky, jestli to stihnu, jestli do odjezdu vlaku se voda stačí uvařit a zase vychladnout, aby se kafe dalo vypít.

„Vlastně je to všechno pořád stejný, Pavle,“ říká pan doktor zamyšleně, když jíme u stolu koláč a pijeme kávu, „točí se to dokola jako kolotoč na pouti, duben, to jsou zvýšený teploty, a v máji horečka z lásky, pak metání trav a přejde úpal, uschne listí na stromech a nakonec zamrzne voda. Je to furt stejný, s lidma, s přírodou, ale nesmí tě to nikdy omrzet, nebo aspoň ne na moc dlouho, i když už jsi jenom tichej pozorovatel. Jinak jsi vyřízenej…“

Ještě když scházíme po schodech, přednáší mi pan doktor o senné rýmě, a to už stojíme přede dveřmi na dvorku.

„Velmi dobrej na alergie jakož i na astma je pobyt u moře, Pavlíku, jeď znovu a co nejdřív!“

Loučíme se. V zadní kapse kalhot mám recepty na léky.

„Tady jsem teď doma, víš? To je ta moje poslední štace,“ opakuje pan doktor a já odmítavě kroutím hlavou, ale nevím, co ještě dodat, co říct hezkého. Cesta zpátky padá z kopce, po dvaceti metrech se otáčím a dívám se na ten vesnický dům na vidrholci. Pan doktor mává a ještě za mnou volá:

„A nezapomeň, Pavle, břízy už začínají a budou tě trápit až do půlky července a pak se přidají trávy a ty tě budou trápit až do půlky srpna… A pak přijde září a to už se zase uvidíme!“

Na nádraží jsem právě včas, souprava má tentokrát tři vagony. Ve voze je teplo od jarního slunce, vzpomenu si na tu krásku z pokladny, ale okýnko je stažené. Veliká cedule se jménem stanice nás pomalu míjí, žluté nádražní domky jako by se ještě rozběhly za posledním vagonem, ale nestačí s dechem a zůstávají vzadu. Dívám se do krajiny, ale stejně nevnímám, jak ubíhá, vítr sviští za pootevřeným okýnkem. Přede mnou pásy kolejí a doba květenství trav. Nechávám se unášet, hlavu si opřu do sedadla a samet vzpomínek mi sedí v očích.

</section>
