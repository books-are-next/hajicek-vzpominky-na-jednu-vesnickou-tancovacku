<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="">
    <meta name="apple-mobile-web-app-capable" content="yes">
    <title>Vzpomínky na jednu vesnickou tancovačku</title>
    <link rel="stylesheet" href="./style/style.min.css" media="screen" integrity="sha256-pEuscjPgvhH0ekmdpkE3UVcIAkWSiOAQAo0vH/3xy5I=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Jiří Hájíček: Vzpomínky na jednu vesnickou tancovačku">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Vzpomínky na jednu vesnickou tancovačku">
    <meta property="og:title" content="Vzpomínky na jednu vesnickou tancovačku">
    <meta property="og:type" content="book">
    <meta property="og:book:author" content="Jiří Hájíček">
    <meta property="twitter:title" content="Jiří Hájíček: Vzpomínky na jednu vesnickou tancovačku">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./hajicek-18.html">
    <link rel="next" href="./hajicek-20.html">
    <meta name="nb-order" content="20">
    <link rel="self" href="hajicek-19.html">
    <meta name="nb-identifier" content="hajicek-vzpominky-na-jednu-vesnickou-tancovacku-4ee2197">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="3136" data-nb-chars="19447">
    <nav role="doc-toc">
      <ul class="plain section"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./hajicek-18.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="0" data-nb-chars="0"></h1>
        <section>
          <p class="chunk" data-nb-ref-number="2" data-nb-words="3" data-nb-chars="17"><span class="idea" data-nb-ref-number="1" id="idea1" data-nb-words="3" data-nb-chars="17"><strong>Bubny a&nbsp;dýmovnice</strong></span></p>
          <p class="chunk" data-nb-ref-number="3" data-nb-words="65" data-nb-chars="406"><span class="idea" data-nb-ref-number="2" id="idea2" data-nb-words="65" data-nb-chars="406">Starý pan Tanečka vyšel ze&nbsp;stavení kolem jedné hodiny odpolední. Zadním vchodem. K&nbsp;návsi to&nbsp;vzal oklikou přes humna, aby ho&nbsp;snacha nezahlédla, kolem lopuchem zarostlé strouhy. Převlékl se&nbsp;předtím ve&nbsp;své sedničce do&nbsp;svátečního a&nbsp;opatrně pootevřel dveře. Vzduch byl čistý. Syn se&nbsp;po&nbsp;nedělním obědě štrachal někde v&nbsp;garáži. Slunce stálo nad chalupami a&nbsp;mělo sílu, květnová neděle jako by&nbsp;uspala celé Semotice.</span></p>
          <p class="chunk" data-nb-ref-number="4" data-nb-words="169" data-nb-chars="1046"><span class="idea" data-nb-ref-number="3" id="idea3" data-nb-words="169" data-nb-chars="1046">Na&nbsp;to, že&nbsp;byl začátek května, bylo nebývalé horko. Pan Tanečka přesto vyrazil v&nbsp;saku s&nbsp;vestou a&nbsp;s&nbsp;pečlivě uvázanou kravatou na&nbsp;vyžehlené košili. Zkrátka ustrojení, jak se&nbsp;sluší na&nbsp;nedělní mistrovský zápas FC&nbsp;Semotice. Na&nbsp;hlavě klobouk ze&nbsp;starých časů, chránil ho&nbsp;před ostrým sluncem, ale potil se&nbsp;pod ním pekelně. Opíral se&nbsp;o&nbsp;hůlku, jeho postava napovídala, že&nbsp;býval statný chlap, než ho&nbsp;trochu ohnula léta a&nbsp;tvrdá práce. Postupoval opatrně, po&nbsp;malých krůčkách, pravidelně odpočíval. Nohy už&nbsp;nesloužily, jak by&nbsp;si&nbsp;přál. Občas ho&nbsp;snacha vyvedla na&nbsp;delší procházku k&nbsp;řece, ale samotného už&nbsp;ho&nbsp;neradi pouštěli z&nbsp;domu. Pod paží měl koženou aktovku, nenosíval ji&nbsp;vždycky, vlastně už&nbsp;dlouho si&nbsp;ji&nbsp;nevzal. Naposledy snad, když býval ještě funkcionářem klubu. Teď je&nbsp;čestným předsedou. Doživotním čestným předsedou, řekli mu&nbsp;před několika lety na&nbsp;výroční schůzi klubu. K&nbsp;významnému životnímu jubileu, stojí na&nbsp;plaketě, kterou dostal. Znělo mu&nbsp;to&nbsp;trochu podivně, s&nbsp;tím slůvkem doživotní. Příchuť toho slova zanechávala dojem, že&nbsp;už&nbsp;to&nbsp;nebude dlouho trvat.</span></p>
          <p class="chunk" data-nb-ref-number="5" data-nb-words="401" data-nb-chars="2498"><span class="idea" data-nb-ref-number="4" id="idea4" data-nb-words="401" data-nb-chars="2498">Zastavil se&nbsp;u&nbsp;hospody, aby trochu popadl dech. Na&nbsp;krku třiaosmdesát, ke&nbsp;stadionu ještě asi kilometr. Silnice protínající dlouhou vesnici byla liduprázdná. Podíval se&nbsp;na&nbsp;vývěsní štít. Tady v&nbsp;hostinci U&nbsp;Pekařů chlapi a&nbsp;velcí kluci před sedmdesáti lety zakládali klub. V&nbsp;roce 1937 chodil ještě do&nbsp;obecné školy. Byla to&nbsp;ve&nbsp;vsi událost. Mluvil o&nbsp;tom tehdy i&nbsp;pan farář na&nbsp;hodině náboženství. Footballový club Semotice, jak jej zakládající členové nazvali, si&nbsp;totiž pronajal na&nbsp;Děkanské louce hřiště od&nbsp;církve. Později ten kus travnaté plochy odkoupil. Hospoda, ta&nbsp;měla pro klub vždycky význam zásadní. Konaly se&nbsp;tu&nbsp;nejen schůze. Taky pravidelné taneční zábavy, kterými si&nbsp;klub vydělával na&nbsp;svou bohulibou činnost… Pan Tanečka míjel býlím zarostlé kamenné schody vedoucí ke&nbsp;dveřím do&nbsp;lokálu a&nbsp;na okamžik se&nbsp;zastavil. Ještě pěkných pár let trvalo, než ho&nbsp;přísný tatínek poprvé pustil na&nbsp;tancovačku. To&nbsp;už&nbsp;nastupoval první rok za&nbsp;mužstvo dospělých. Se&nbsp;svou fortelnou postavou hrával pravého beka. Nachýlená postava v&nbsp;tmavohnědém saku zastaralého střihu se&nbsp;pomalinku sunula přes náves. Cíl jeho namáhavé a&nbsp;utajené pouti, fotbalový stadion, byl až&nbsp;za&nbsp;vsí, kousek od&nbsp;Děkanského rybníka. Hlavně aby tam dneska byl on, Jarda Vrzák, opakoval si&nbsp;neustále v&nbsp;duchu pan Tanečka a&nbsp;při každé vzpomínce přitiskl k&nbsp;hrudi starou aktovku. Jako by&nbsp;v&nbsp;ní nesl veškeré své peníze do&nbsp;záložny. Zastavil se&nbsp;ve&nbsp;stínu u&nbsp;chalupy č. p.&nbsp;8. Parkovalo před ní&nbsp;bílé dodávkové auto, vrata do&nbsp;dvora otevřená, maštale dávno předělané na&nbsp;dílny. Firma na&nbsp;štítu: TRUHLÁŘSTVÍ — ZAKÁZKOVÁ VÝROBA. Pan Tanečka ale viděl jinou chalupu — nahrubo obílenou, před vraty kůň zapřažený za&nbsp;žebřiňák. Bydlíval tu&nbsp;starosta Hrádek. A&nbsp;jeho synek byl tehdy před válkou ten nejšťastnější kluk ze&nbsp;vsi. Byl totiž hrdým majitelem pravého fotbalového míče. To&nbsp;se&nbsp;ví, jako haranti hrávali nejdřív s&nbsp;puckou, se&nbsp;všemožnými hadráky. Než vzali do&nbsp;party starostovic Toníka. Zkoušeli to&nbsp;na&nbsp;kdejaké loučce, hospodáři je&nbsp;odtud vyháněli, i&nbsp;polní hlídač je&nbsp;proháněl kolem vsi. Ale pak! Otevřel se&nbsp;nový život. Fotbalový klub, žákovská jedenáctka a&nbsp;skutečné hřiště, trávník s&nbsp;bílými lajnami a&nbsp;opravdovými brankami, po&nbsp;kterém mohli běhat ve&nbsp;fotbalových dresech! Těsně před válkou převzal výchovu dorostu Stáňa Koucký. To&nbsp;byl idol! Všichni kluci ho&nbsp;poslouchali víc než své rodiče a&nbsp;chodili za&nbsp;ním všude jako pejsci. Ale dlouho to&nbsp;štěstí netrvalo. V&nbsp;jednačtyřicátém klub přerušil činnost. Pět borců z&nbsp;prvního mužstva bylo totálně nasazeno v&nbsp;rajchu. A&nbsp;Stáňa se&nbsp;odtud nikdy nevrátil…</span></p>
          <p class="chunk" data-nb-ref-number="6" data-nb-words="352" data-nb-chars="2175"><span class="idea" data-nb-ref-number="5" id="idea5" data-nb-words="352" data-nb-chars="2175">Přejít dlouhou náves v&nbsp;tom jarním vedru nebylo pro pana Tanečku snadné. Trochu odpočíval, opřený o&nbsp;nedávno vztyčenou májku. Ohlížel se&nbsp;zpět, jestli se&nbsp;za&nbsp;ním nerozběhla snacha nebo jestli snad neposlala děti. Pak se&nbsp;šouravým krokem vydal dál, schoval se&nbsp;až&nbsp;do&nbsp;stínu bývalé kovárny. Opřel se&nbsp;o&nbsp;chladivou zeď a&nbsp;hlasitě oddychoval. Z&nbsp;kovárny už&nbsp;byla léta obecní knihovna, přestavěná někdy v&nbsp;sedmdesátých letech v&nbsp;takzvané „akci Z“. Pan Tanečka ale pamatoval, když se&nbsp;tu&nbsp;ještě kovali koně. Kovářem býval Franta Jenák, chlap jako hora, brankář poválečného prvního mužstva. Na&nbsp;úplně první zápas po&nbsp;válce nejde zapomenout. S&nbsp;jednotkou osvobozenecké armády vyhrál slavně místní FC&nbsp;tři ku&nbsp;jedné. Jediný gól tehdy Franta Jenák dostal! Pochválit ho&nbsp;po&nbsp;utkání přišel osobně sovětský velitel, major Chodorov. Jinak býval Franta furiant, samý vtípek. Něco se&nbsp;spolu nasmáli. A&nbsp;soutěžili nejenom na&nbsp;hřišti. Ty&nbsp;jejich sázky! Pan Tanečka stahoval dřevo k&nbsp;pile, koně vodil do&nbsp;kovárny pravidelně. Pár litrů piva tu&nbsp;vždycky padlo, když se&nbsp;kovalo. Jednou se&nbsp;Franta zase vytahoval, byl trochu pod parou, že&nbsp;prý hravě uzvedne koně. Pan Tanečka, mladý chasník a&nbsp;sportovec plný síly, tehdy opáčil: „Když ty&nbsp;uzvedneš koně, já&nbsp;uzvednu krávu!“ Sázka byla uzavřena. Byla by&nbsp;velká ostuda prohrát, pan Tanečka tedy, jak byl zvyklý z&nbsp;fotbalu, začal pilně trénovat. Tajně chodil do&nbsp;maštálky svého táty, kráva Květuška nebyla žádný drobek, mohla mít skoro čtyři metráky. Vlezl si&nbsp;pod ni, chudák byla z&nbsp;toho nejdřív nervózní, udiveně otáčela hlavu s&nbsp;velkýma hnědýma očima a&nbsp;trochu kopala. Rozkročil se, zapřel se&nbsp;zády a&nbsp;zkoušel stračenu alespoň o&nbsp;milimetr pozdvihnout nad zem. Takhle ji&nbsp;trápil několik týdnů, až&nbsp;ho&nbsp;tam jednou načapal táta. Vyhnal ho&nbsp;ze&nbsp;stáje bejkovcem, neměl pro sázky moc pochopení. Teď po&nbsp;letech pan Tanečka zíral přes sklo do&nbsp;kovárny, v&nbsp;policích jen hřbety knih, psací stůl s&nbsp;monitorem počítače pro dobrovolnou knihovnici. Všechno už&nbsp;je&nbsp;jinak. Franta koval ještě asi deset let po&nbsp;válce, než rozkulačili pár místních sedláků a&nbsp;do družstva nakoupili traktory. Pak odešel ze&nbsp;vsi. A&nbsp;obec Semotice přišla o&nbsp;zkušeného brankáře v&nbsp;nejlepších letech. Ale pan Tanečka tehdy sázku vyhrál. Uzvedl krávu.</span></p>
          <p class="chunk" data-nb-ref-number="7" data-nb-words="232" data-nb-chars="1417"><span class="idea" data-nb-ref-number="6" id="idea6" data-nb-words="232" data-nb-chars="1417">Stařeckým krokem konečně překonal náves, v&nbsp;plném slunci ho&nbsp;to&nbsp;stálo hodně sil. Z&nbsp;domova vyšel včas, aby byl do&nbsp;druhé hodiny odpolední na&nbsp;stadionu. Bylo mu&nbsp;trochu divné, že&nbsp;je&nbsp;celá ves tak prázdná. Nepotkal nikoho, kdo by&nbsp;mířil na&nbsp;fotbal. Ani žádná auta neparkovala u&nbsp;kraje silnice za&nbsp;posledními chalupami. Návštěva bude asi slabá, pomyslel si. Vesnický fotbal, to&nbsp;nejsou bubny a&nbsp;dýmovnice, ohňostroj a&nbsp;vlajkosláva, vlnící se&nbsp;tribuny a&nbsp;vítězné chorály fanoušků jako na&nbsp;stadionech velkoklubů. A&nbsp;dnes na&nbsp;vstupném do&nbsp;pokladničky klubu nevyberou asi vůbec nic. A&nbsp;taky ho&nbsp;napadlo, že&nbsp;možná nepřijde ani Jarda Vrzák, letitý člen klubu z&nbsp;vedlejší vesnice, nejlepší kanonýr týmu v&nbsp;ročníku 1946/47. Ale co&nbsp;když je&nbsp;to&nbsp;naposled, strašilo pana Tanečku, naposled, kdy mu&nbsp;zdraví dovolí a&nbsp;on se&nbsp;dovleče až&nbsp;na&nbsp;fotbalové hřiště? Kdy si&nbsp;s&nbsp;Jardou promluví, když ho&nbsp;jinde než na&nbsp;semotickém stadionu už&nbsp;potkat nemůže? Panu Tanečkovi se&nbsp;trochu zatočila hlava. Opřel se&nbsp;o&nbsp;hůl a&nbsp;aktovku křečovitě sevřel v&nbsp;druhé ruce. Minul poštovní úřad v&nbsp;domě č. p.&nbsp;31. Poštmistr Mádr byl prvním poválečným trenérem mužstva dospělých. Tehdy po&nbsp;válce se&nbsp;to&nbsp;zase rychle rozběhlo, hned v&nbsp;srpnu už&nbsp;se&nbsp;hrály mistrovské zápasy Budějovické fotbalové župy. Tím žili všichni kluci v&nbsp;Semoticích. Starosta pan Hrádek a&nbsp;tehdejší předseda klubu Dolejší vyhlásili soutěž s&nbsp;odměnou, kdo vstřelí historicky první gól v&nbsp;mistrovském zápase za&nbsp;Semotice v&nbsp;osvobozené republice…</span></p>
          <p class="chunk" data-nb-ref-number="8" data-nb-words="197" data-nb-chars="1302"><span class="idea" data-nb-ref-number="7" id="idea7" data-nb-words="197" data-nb-chars="1302">Za&nbsp;farskou zahradou byl hluboký stín, pan Tanečka se&nbsp;podíval nahoru do&nbsp;korun rozložitých lip. Naposledy odpočíval, věřil, že&nbsp;pak už&nbsp;na&nbsp;stadion dojde bez přestávky. Při pohledu do&nbsp;oken fary si&nbsp;vzpomněl na&nbsp;velebného pána, který v&nbsp;Semoticích sloužíval koncem padesátých let. Pan Tanečka, novopečený funkcionář tehdy už&nbsp;Tělovýchovné jednoty Semotice, jak byl klub přejmenován, uspořádal slavný zájezd na&nbsp;utkání Československého národního týmu. Objednaný autobus naplněný členy i&nbsp;nečleny ze&nbsp;vsi a&nbsp;okolí, včetně pana faráře, vyjel zrána na&nbsp;celodenní výlet. Cestou pršelo a&nbsp;předseda Dolejší nabádal řidiče, aby jel opatrně. Pan farář, sedící vpředu na&nbsp;čestném místě vedle předsedy, řekl na&nbsp;celý autobus onu památnou větu: „Nebojte se, sousedé, nic se&nbsp;nestane, jede s&nbsp;námi Pánbůh.“ Byla to&nbsp;nezapomenutelná cesta ze&nbsp;Semotic do&nbsp;Prahy. Pan Tanečka, opřený o&nbsp;zídku farské zahrady, přivřel oči a&nbsp;polohlasem si&nbsp;přeříkával sestavu nároďáku z&nbsp;roku 1959: „Stacho — Tichý, Popluhár, Novák — Pluskal. Masopust — Pavlovič, Moravčík, Molnár, Kačáni, Dolínský, střídali Šafránek a&nbsp;Kvašňák.“ Pokyvoval spokojeně hlavou a&nbsp;otevřel oči. „Mně bude snacha vyprávět, že&nbsp;už&nbsp;si&nbsp;nic nepamatuju,“ řekl vítězoslavně pan Tanečka, tentokrát úplně nahlas. Rozhlédl se, nikde živé duše. „A&nbsp;trenérem byl Rudolf Vytlačil,“ dodal opět potichu.</span></p>
          <p class="chunk" data-nb-ref-number="9" data-nb-words="91" data-nb-chars="560"><span class="idea" data-nb-ref-number="8" id="idea8" data-nb-words="91" data-nb-chars="560">Závěrečných dvě stě metrů už&nbsp;zdolal pan Tanečka najednou. Došel ke&nbsp;stromořadí a&nbsp;vysoké, novotou zářící oplocení stadionu už&nbsp;bylo na&nbsp;dohled. V&nbsp;loňském roce ho&nbsp;udělali členové klubu brigádně během letní přestávky. Už&nbsp;před válkou bývala kolem hřiště dřevěná ohrada, vzpomněl si&nbsp;a&nbsp;neustával v&nbsp;chůzi, proto pak za&nbsp;protektorátu na&nbsp;ně&nbsp;nechali Němci vyhnat veškerý dobytek ze&nbsp;vsi, který zabavovali ve&nbsp;prospěch říše. Ukázali na&nbsp;krávu, na&nbsp;vykrmeného býka a&nbsp;musels dát. Nic jiného ti&nbsp;nezbývalo. Ale brali všichni, Němci i&nbsp;Rusové, když přišli po&nbsp;nich. Všichni lidem brali…</span></p>
          <p class="chunk" data-nb-ref-number="10" data-nb-words="167" data-nb-chars="1089"><span class="idea" data-nb-ref-number="9" id="idea9" data-nb-words="167" data-nb-chars="1089">Pan Tanečka došel ke&nbsp;vchodu. U&nbsp;pokladny nikdo nestál. Jako čestný předseda měl vstup stejně zdarma, takže prošel mezi nízkými tribunami zastřešenými vlnitým plechem a&nbsp;zůstal v&nbsp;údivu stát. Trávník byl prázdný. Bílé praporky se&nbsp;v&nbsp;rozích netřepetaly a&nbsp;brankové konstrukce byly bez sítí. Rozhlédl se&nbsp;napravo i&nbsp;nalevo po&nbsp;obou tribunách. Nikde nikdo. Bylo to&nbsp;jasné — dnes se&nbsp;nehraje. Jen slunce svítilo na&nbsp;zelenou hrací plochu, rovné lajny zářily bílým vápnem. Jako pusté zklamání, jako nekonečná prázdnota se&nbsp;ten pohled rozprostřel v&nbsp;očích pana Tanečky. Došel podél postranní čáry ke&nbsp;kabinám. Na&nbsp;šňůrách povlávaly zářící oranžovobílé dresy dětské velikosti, trička se&nbsp;znakem klubu a&nbsp;bílé trenýrky. Maličké kousky fotbalového oblečení na&nbsp;žáčky. Pan Tanečka se&nbsp;chytil jedné z&nbsp;kovových trubek, mezi kterými byly šňůry na&nbsp;prádlo napnuté. Teplý jarní vítr zabral a&nbsp;pleskání malých mokrých dresů se&nbsp;vznášelo nad vesnickým stadionem, jedno oranžové tričko shodilo panu Tanečkovi klobouk. Stařec měl svou bílou hlavu mezi vlajícími barevnými kousky vypraných dětských dresů a&nbsp;mžoural do&nbsp;ostrého slunka.</span></p>
          <p class="chunk" data-nb-ref-number="11" data-nb-words="68" data-nb-chars="419"><span class="idea" data-nb-ref-number="10" id="idea10" data-nb-words="68" data-nb-chars="419">Tohle jsem prohrál, napadlo pana Tanečku. Cítil, že&nbsp;se&nbsp;mu&nbsp;po&nbsp;té&nbsp;túře podlamují nohy. Ještě jednou přelétl pohledem prázdné lavice na&nbsp;tribunách a&nbsp;vyhledal místo, kde vždycky sedával Jarda Vrzák. I&nbsp;to bylo prázdné. Kožená aktovka vypadla z&nbsp;třesoucí se&nbsp;ruky na&nbsp;zem. Od&nbsp;šaten zahlaholil ženský hlas. Starý pán pomalu otočil hlavu směrem, odkud přicházel. Prostovlasý, klobouk i&nbsp;aktovka na&nbsp;zemi, bílé vlasy mu&nbsp;rozdrbal vítr.</span></p>
          <p class="chunk" data-nb-ref-number="12" data-nb-words="5" data-nb-chars="31"><span class="idea" data-nb-ref-number="11" id="idea11" data-nb-words="5" data-nb-chars="31">„Pane Tanečka, co&nbsp;tady děláte?“</span></p>
          <p class="chunk" data-nb-ref-number="13" data-nb-words="47" data-nb-chars="307"><span class="idea" data-nb-ref-number="12" id="idea12" data-nb-words="47" data-nb-chars="307">Neodpověděl, díval se&nbsp;trpce na&nbsp;kyprou ženu kolem pětatřiceti, odbarvené blond vlasy střižené k&nbsp;límci jí&nbsp;také čechral vítr. Byla oblečená jako hospodyně, v&nbsp;květované šatové zástěře. Nesla růžový plastový koš s&nbsp;další dávkou vypraného prádla, brala z&nbsp;něho oranžovobílé proužkované štulpny a&nbsp;věšela je&nbsp;na&nbsp;šňůru.</span></p>
          <p class="chunk" data-nb-ref-number="14" data-nb-words="21" data-nb-chars="128"><span class="idea" data-nb-ref-number="13" id="idea13" data-nb-words="21" data-nb-chars="128">„Dneska hrajeme mistrák v&nbsp;Hoděticích, víte to, ne?“ zeptala se&nbsp;usměvavá paní a&nbsp;brala z&nbsp;malého kyblíku barevné kolíčky na&nbsp;prádlo.</span></p>
          <p class="chunk" data-nb-ref-number="15" data-nb-words="15" data-nb-chars="94"><span class="idea" data-nb-ref-number="14" id="idea14" data-nb-words="15" data-nb-chars="94">„Dneska hrajem venku?“ řekl pan Tanečka zklamaně. „Jak to? Měli jsme přece hrát s&nbsp;Hrabětínem.“</span></p>
          <p class="chunk" data-nb-ref-number="16" data-nb-words="26" data-nb-chars="164"><span class="idea" data-nb-ref-number="15" id="idea15" data-nb-words="26" data-nb-chars="164">„S&nbsp;Hrabětínem tady včera hráli mladší žáci. To&nbsp;jste si&nbsp;poplet. Prohráli pět jedna, chudáčci, náš Vašík prořval celej večer,“ řekla paní s&nbsp;širokým růžovým obličejem.</span></p>
          <p class="chunk" data-nb-ref-number="17" data-nb-words="12" data-nb-chars="73"><span class="idea" data-nb-ref-number="16" id="idea16" data-nb-words="12" data-nb-chars="73">„Bolí mě&nbsp;nohy,“ řekl pan Tanečka, „pomůžeš mi&nbsp;támhle k&nbsp;lavičce, Vladěno?“</span></p>
          <p class="chunk" data-nb-ref-number="18" data-nb-words="41" data-nb-chars="229"><span class="idea" data-nb-ref-number="17" id="idea17" data-nb-words="41" data-nb-chars="229">Paní se&nbsp;sehnula pro klobouk a&nbsp;odřenou aktovku, starý pán se&nbsp;opřel o&nbsp;její paži. Usadil se&nbsp;na&nbsp;první lavici, ona si&nbsp;sedla vedle něho. Sami dva na&nbsp;liduprázdné tribuně klubu, který kope okresní přebor. Jarní vítr jim narážel do&nbsp;tváří.</span></p>
          <p class="chunk" data-nb-ref-number="19" data-nb-words="7" data-nb-chars="37"><span class="idea" data-nb-ref-number="18" id="idea18" data-nb-words="7" data-nb-chars="37">„Co máte v&nbsp;tý aktovce, pane Tanečka?“</span></p>
          <p class="chunk" data-nb-ref-number="20" data-nb-words="3" data-nb-chars="21"><span class="idea" data-nb-ref-number="19" id="idea19" data-nb-words="3" data-nb-chars="21">„Ále, jedno lejstro…“</span></p>
          <p class="chunk" data-nb-ref-number="21" data-nb-words="5" data-nb-chars="30"><span class="idea" data-nb-ref-number="20" id="idea20" data-nb-words="5" data-nb-chars="30">„Připadalo mi, že&nbsp;je&nbsp;prázdná.“</span></p>
          <p class="chunk" data-nb-ref-number="22" data-nb-words="49" data-nb-chars="312"><span class="idea" data-nb-ref-number="21" id="idea21" data-nb-words="49" data-nb-chars="312">„Otevři tu&nbsp;tašku,“ řekl pan Tanečka. Jeho hlas zněl vyčerpaně. Zvedla hnědou aktovku, nahmatala mosazné kování a&nbsp;pak sáhla dovnitř. Něco tam bylo. Něco jako tuhá čtvrtka papíru zabalená do&nbsp;novin. Podala mu&nbsp;to. Pan Tanečka na&nbsp;kolenou rozbaloval staré zažloutlé noviny. Třesoucí se&nbsp;rukou jí&nbsp;ukázal jakousi plaketu.</span></p>
          <p class="chunk" data-nb-ref-number="23" data-nb-words="41" data-nb-chars="278"><span class="idea" data-nb-ref-number="22" id="idea22" data-nb-words="41" data-nb-chars="278">„Bože, to&nbsp;je&nbsp;krásnej diplom, pane Tanečka! Čestné uznání? Za&nbsp;vstřelení historicky první branky FC&nbsp;Semotice v&nbsp;osvobozené republice,“ četla růžolící paní velký nápis z&nbsp;diplomu, písmena zatočená do&nbsp;kudrlinek v&nbsp;archaickém rukopisu, „tak to&nbsp;je&nbsp;velká sláva,“ pokyvovala uznale hlavou.</span></p>
          <p class="chunk" data-nb-ref-number="24" data-nb-words="19" data-nb-chars="112"><span class="idea" data-nb-ref-number="23" id="idea23" data-nb-words="19" data-nb-chars="112">„Ta plaketa nepatří mně,“ řekl pan Tanečka. Hořkost jeho hlasu, usazená v&nbsp;koutcích úst i&nbsp;v&nbsp;očích, ji&nbsp;překvapila.</span></p>
          <p class="chunk" data-nb-ref-number="25" data-nb-words="8" data-nb-chars="47"><span class="idea" data-nb-ref-number="24" id="idea24" data-nb-words="8" data-nb-chars="47">„Co povídáte, pane Tanečka, je&nbsp;tam vaše jméno!“</span></p>
          <p class="chunk" data-nb-ref-number="26" data-nb-words="20" data-nb-chars="116"><span class="idea" data-nb-ref-number="25" id="idea25" data-nb-words="20" data-nb-chars="116">„Tu plaketu,“ pan Tanečka dramaticky zvýšil hlas a&nbsp;díval se&nbsp;jí&nbsp;do&nbsp;očí, „tu jsem přines Jardovi Vrzáků. Patří jemu…!“</span></p>
          <p class="chunk" data-nb-ref-number="27" data-nb-words="26" data-nb-chars="155"><span class="idea" data-nb-ref-number="26" id="idea26" data-nb-words="26" data-nb-chars="155">Pokrčila rameny. Dívala se&nbsp;na&nbsp;posečený trávník. Po&nbsp;očku sledovala, jak mu&nbsp;klesly paže, starý vybledlý diplom ležel na&nbsp;novinách a&nbsp;na něm jeho vrásčité ruce.</span></p>
          <p class="chunk" data-nb-ref-number="28" data-nb-words="18" data-nb-chars="126"><span class="idea" data-nb-ref-number="27" id="idea27" data-nb-words="18" data-nb-chars="126">„Myslíte starýho pana Vrzáka z&nbsp;Klenčova?“ zeptala se&nbsp;opatrně. Přikývl. „Ten sedával odjakživa na&nbsp;druhým konci tribuny,“ řekla.</span></p>
          <p class="chunk" data-nb-ref-number="29" data-nb-words="9" data-nb-chars="62"><span class="idea" data-nb-ref-number="28" id="idea28" data-nb-words="9" data-nb-chars="62">„Bejval to&nbsp;můj kamarád,“ pronesl starý pán roztřeseným hlasem.</span></p>
          <p class="chunk" data-nb-ref-number="30" data-nb-words="14" data-nb-chars="81"><span class="idea" data-nb-ref-number="29" id="idea29" data-nb-words="14" data-nb-chars="81">„Ale jděte, každej ze&nbsp;vsi ví, že&nbsp;jste jeden s&nbsp;druhým nepromluvili kloudný slovo…“</span></p>
          <p class="chunk" data-nb-ref-number="31" data-nb-words="11" data-nb-chars="75"><span class="idea" data-nb-ref-number="30" id="idea30" data-nb-words="11" data-nb-chars="75">„Máš pravdu, moc spolu nemluvíme,“ řekl a&nbsp;tiše dodal: „Od pětačtyřicátýho.“</span></p>
          <p class="chunk" data-nb-ref-number="32" data-nb-words="20" data-nb-chars="109"><span class="idea" data-nb-ref-number="31" id="idea31" data-nb-words="20" data-nb-chars="109">„To se&nbsp;narodila moje máma,“ hlesla mladá paní a&nbsp;dívala se&nbsp;na&nbsp;jeho svěšená ramena a&nbsp;slyšela jeho skleslý hlas.</span></p>
          <p class="chunk" data-nb-ref-number="33" data-nb-words="19" data-nb-chars="133"><span class="idea" data-nb-ref-number="32" id="idea32" data-nb-words="19" data-nb-chars="133">„Vladěno, já&nbsp;nemůžu bejt čestnej předseda. Rozumíš? Já&nbsp;nemůžu umřít jako čestnej předseda klubu, jestli tu&nbsp;plaketu Jardovi nevrátím.“</span></p>
          <p class="chunk" data-nb-ref-number="34" data-nb-words="25" data-nb-chars="155"><span class="idea" data-nb-ref-number="33" id="idea33" data-nb-words="25" data-nb-chars="155">Vzdychla a&nbsp;nahmatala v&nbsp;kapse zástěry mobilní telefon. Podívala se&nbsp;na&nbsp;staříka, který upřeně hleděl na&nbsp;hřiště, jako by&nbsp;čekal, až&nbsp;sudí odpíská začátek zápasu.</span></p>
          <p class="chunk" data-nb-ref-number="35" data-nb-words="23" data-nb-chars="133"><span class="idea" data-nb-ref-number="34" id="idea34" data-nb-words="23" data-nb-chars="133">„Pane Tanečka, odpočiňte si&nbsp;tady chvilku, já&nbsp;hned přijdu. Mám tam ještě jeden koš, musím to&nbsp;pověsit a&nbsp;nandat do&nbsp;pračky druhou várku.“</span></p>
          <p class="chunk" data-nb-ref-number="36" data-nb-words="50" data-nb-chars="309"><span class="idea" data-nb-ref-number="35" id="idea35" data-nb-words="50" data-nb-chars="309">Obešla tribunu, vyšla před vrata stadionu a&nbsp;s&nbsp;telefonem v&nbsp;ruce se&nbsp;rozhlédla. Nikde živá duše. Silnice vedoucí do&nbsp;vsi byla až&nbsp;do&nbsp;zatáčky prázdná. Vyťukala číslo a&nbsp;přiložila malý stříbřitý telefon k&nbsp;uchu. Odvážné květnové slunce pražilo do&nbsp;asfaltové vozovky. Vyzváněcí tón zněl dlouho, než se&nbsp;ozval ženský hlas.</span></p>
          <p class="chunk" data-nb-ref-number="37" data-nb-words="8" data-nb-chars="47"><span class="idea" data-nb-ref-number="36" id="idea36" data-nb-words="8" data-nb-chars="47">„Ahoj Věro, volám ze&nbsp;stadionu. Máte tady dědu.“</span></p>
          <p class="chunk" data-nb-ref-number="38" data-nb-words="6" data-nb-chars="36"><span class="idea" data-nb-ref-number="37" id="idea37" data-nb-words="6" data-nb-chars="36">„Proboha! Vůbec nevím, že&nbsp;šel pryč!“</span></p>
          <p class="chunk" data-nb-ref-number="39" data-nb-words="5" data-nb-chars="29"><span class="idea" data-nb-ref-number="38" id="idea38" data-nb-words="5" data-nb-chars="29">„Myslel, že&nbsp;se&nbsp;dneska hraje.“</span></p>
          <p class="chunk" data-nb-ref-number="40" data-nb-words="9" data-nb-chars="46"><span class="idea" data-nb-ref-number="39" id="idea39" data-nb-words="9" data-nb-chars="46">„Už si&nbsp;taky nic nepamatuje… To&nbsp;tam došel sám?“</span></p>
          <p class="chunk" data-nb-ref-number="41" data-nb-words="9" data-nb-chars="48"><span class="idea" data-nb-ref-number="40" id="idea40" data-nb-words="9" data-nb-chars="48">„Jo, ale už&nbsp;nemůže, usadila jsem ho&nbsp;na&nbsp;tribunu.“</span></p>
          <p class="chunk" data-nb-ref-number="42" data-nb-words="3" data-nb-chars="14"><span class="idea" data-nb-ref-number="41" id="idea41" data-nb-words="3" data-nb-chars="14">„Je mu&nbsp;dobře?“</span></p>
          <p class="chunk" data-nb-ref-number="43" data-nb-words="13" data-nb-chars="69"><span class="idea" data-nb-ref-number="42" id="idea42" data-nb-words="13" data-nb-chars="69">„Myslím, že&nbsp;jo, ale zpátky by&nbsp;asi nedošel. A&nbsp;vede nějaký divný řeči.“</span></p>
          <p class="chunk" data-nb-ref-number="44" data-nb-words="9" data-nb-chars="51"><span class="idea" data-nb-ref-number="43" id="idea43" data-nb-words="9" data-nb-chars="51">„Díky, Vladěno, hned pro něj pošlu Pepíka s&nbsp;autem.“</span></p>
          <p class="chunk" data-nb-ref-number="45" data-nb-words="105" data-nb-chars="669"><span class="idea" data-nb-ref-number="44" id="idea44" data-nb-words="105" data-nb-chars="669">Paní schovala telefon a&nbsp;chvíli nastavila tvář slunci, přivřela oči. Odbarvené vlasy od&nbsp;kořínků prozrazovaly původní kaštanovou barvu. Jako mladá holka tady vysedávala hodiny. Okukovaly s&nbsp;kamarádkami kluky, co&nbsp;běhali za&nbsp;míčem a&nbsp;předváděli se. Nikdy ji&nbsp;to&nbsp;vlastně moc nebavilo, tenhle fotbal. Ale jednoho místního fotbalistu si&nbsp;nakonec vzala, druhého, desetiletého, má&nbsp;doma k&nbsp;tomu a&nbsp;pro tři fotbalové jedenáctky od&nbsp;žáčků po&nbsp;dospělé teď pere dresy. To&nbsp;je&nbsp;její fotbalová kariéra… usmála se, a&nbsp;když vešla zpátky na&nbsp;stadion, podívala se&nbsp;k&nbsp;tribuně. Pořád tam seděl. Pověsila na&nbsp;šňůru poslední vyprané kousky, sebrala plastový koš a&nbsp;zmizela ve&nbsp;dveřích nízké zděné budovy šaten.</span></p>
          <p class="chunk" data-nb-ref-number="46" data-nb-words="27" data-nb-chars="177"><span class="idea" data-nb-ref-number="45" id="idea45" data-nb-words="27" data-nb-chars="177">Pan Tanečka seděl na&nbsp;prázdné tribuně a&nbsp;díval se&nbsp;na&nbsp;opuštěné hřiště. Zdál se&nbsp;soustředěný, jako by&nbsp;sledoval fotbalový zápas. Neviditelné hráče, kteří běhají za&nbsp;neviditelným míčem.</span></p>
          <p class="chunk" data-nb-ref-number="47" data-nb-words="301" data-nb-chars="1839"><span class="idea" data-nb-ref-number="46" id="idea46" data-nb-words="301" data-nb-chars="1839">Jedenáctka FC&nbsp;Semotice hraje z&nbsp;posledních sil. Už&nbsp;čtvrtý zápas marně čekají hráči i&nbsp;fanoušci klubu na&nbsp;první gól. Jako poslední tým celé fotbalové župy ještě Semotice neskórovaly. V&nbsp;hospodě U&nbsp;Pekařů v&nbsp;předvečer zápasu padaly sázky, kdo bude tím střelcem, a&nbsp;ještě předtím, na&nbsp;schůzi v&nbsp;klubovně, činovníci klubu slíbili šťastnému střelci první poválečné branky v&nbsp;mistrovském zápase odměnu. Místo toho přespolní borci v&nbsp;modrobílých dresech obléhají semotickou branku. Stav je&nbsp;nula jedna a&nbsp;do konce druhého poločasu zbývá několik minut. Vtom se&nbsp;k&nbsp;odraženému míči na&nbsp;velkém vápně dostává urostlý bek domácích s&nbsp;číslem čtyři a&nbsp;nečekaně vyráží do&nbsp;útoku podél pravé postranní čáry. Vyvíjí nebývalé zrychlení a&nbsp;utíká soupeřově obraně, která se&nbsp;začala vracet pozdě. Na&nbsp;levém křídle mu&nbsp;běží číslo deset, šikovný útočník menšího vzrůstu si&nbsp;máváním paže říká o&nbsp;přihrávku. Obránce v&nbsp;plném běhu zdvihne hlavu, vidí před sebou spoluhráče sprintujícího po&nbsp;levé straně a&nbsp;posílá nádhernou polovysokou přihrávku s&nbsp;předstihem do&nbsp;jeho běhu. Rychlonohý forward bravurně zpracuje centr na&nbsp;prsou a&nbsp;pošle si&nbsp;merunu nártem před sebe a&nbsp;už se&nbsp;řítí sám na&nbsp;brankáře, který vybíhá proti němu, aby mu&nbsp;zmenšil střelecký úhel. Bek na&nbsp;druhé straně setrvačností pokračuje v&nbsp;běhu a&nbsp;blíží se&nbsp;zprava k&nbsp;brance soupeře. Vidí, jak útočník s&nbsp;číslem deset na&nbsp;zádech se&nbsp;vztyčenou hlavou obstřeluje gólmana, který se&nbsp;vrhá po&nbsp;míči, ale rukavicemi ho&nbsp;jenom lehce škrtne, trochu ho&nbsp;ztlumí, ale sám padá. Míč se&nbsp;sníženou rychlostí, ale přece, kutálí do&nbsp;branky, desítka zvedá ruku nad hlavu a&nbsp;s&nbsp;ním i&nbsp;diváci postávající za&nbsp;čarami a&nbsp;ti, co&nbsp;sedí, se&nbsp;zdvihají z&nbsp;lavic a&nbsp;nadechují se&nbsp;k&nbsp;tomu nejkrásnějšímu pokřiku. Bek, spoluhráč rychlého forwarda, se&nbsp;zatím nezadržitelně řítí k&nbsp;bráně a&nbsp;dva metry před brankovou čarou dlouhým skluzem pomáhá do&nbsp;sítě míči, který by&nbsp;se&nbsp;tam i&nbsp;tak bezpečně dokutálel.</span></p>
          <p class="chunk" data-nb-ref-number="48" data-nb-words="59" data-nb-chars="338"><span class="idea" data-nb-ref-number="47" id="idea47" data-nb-words="59" data-nb-chars="338">Pan Tanečka se&nbsp;i&nbsp;přes májové horko zachvěl. Na&nbsp;prázdném stadionu ticho. Žádný oslavný pokřik fanoušků a&nbsp;hráčů nebylo slyšet. Už&nbsp;dávno odezněl, vystoupal někam k&nbsp;nebi a&nbsp;tam se&nbsp;rozplynul, už&nbsp;někdy před šedesáti lety. Pan Tanečka mhouřil oči, seděl bez hnutí, na&nbsp;klíně koženou aktovku. Ta&nbsp;stará sláva už&nbsp;je&nbsp;dávno ta&nbsp;tam, ale co&nbsp;stará bolest?</span></p>
          <p class="chunk" data-nb-ref-number="49" data-nb-words="104" data-nb-chars="615"><span class="idea" data-nb-ref-number="48" id="idea48" data-nb-words="104" data-nb-chars="615">„Ukradls mi&nbsp;gól,“ křičel tehdy útočník na&nbsp;pana Tanečku. Ten rychlonohý forward s&nbsp;číslem deset se&nbsp;jmenoval Jaroslav Vrzák. Zápas tehdy skončil remízou, FC&nbsp;Semotice zaznamenal první branku sezony, ale obránce statné postavy, František Tanečka, šel přesto z&nbsp;hřiště se&nbsp;sklopenou hlavou. Dlouho přemýšlel o&nbsp;té síle, která ho&nbsp;hnala za&nbsp;balonem přes celé hřiště soupeře, o&nbsp;té vášni, co&nbsp;mu&nbsp;nedovolila odtrhnout oči od&nbsp;fotbalového míče, který směřoval do&nbsp;brány a&nbsp;býval by&nbsp;skončil za&nbsp;čarou i&nbsp;bez jeho přispění. Pohádali se&nbsp;tehdy v&nbsp;šatně, pak se&nbsp;urazil jeden, chvíli na&nbsp;to&nbsp;druhý z&nbsp;nich, bylo to&nbsp;nakonec na&nbsp;léta, na&nbsp;dlouhá léta.</span></p>
          <p class="chunk" data-nb-ref-number="50" data-nb-words="22" data-nb-chars="144"><span class="idea" data-nb-ref-number="49" id="idea49" data-nb-words="22" data-nb-chars="144">Paní v&nbsp;zástěře přinesla další koš vypraných fotbalových dresů. Postavila ho&nbsp;na&nbsp;zem pod vlající trenýrky a&nbsp;pruhované podkolenky. Došla k&nbsp;tribuně.</span></p>
          <p class="chunk" data-nb-ref-number="51" data-nb-words="5" data-nb-chars="29"><span class="idea" data-nb-ref-number="50" id="idea50" data-nb-words="5" data-nb-chars="29">„Je vám dobře, pane Tanečka?“</span></p>
          <p class="chunk" data-nb-ref-number="52" data-nb-words="9" data-nb-chars="62"><span class="idea" data-nb-ref-number="51" id="idea51" data-nb-words="9" data-nb-chars="62">Jenom neznatelně kýval hlavou, pohled stále upřený na&nbsp;trávník.</span></p>
          <p class="chunk" data-nb-ref-number="53" data-nb-words="6" data-nb-chars="40"><span class="idea" data-nb-ref-number="52" id="idea52" data-nb-words="6" data-nb-chars="40">„Ještě chvíli odpočívejte. Je&nbsp;tu&nbsp;hezky.“</span></p>
          <p class="chunk" data-nb-ref-number="54" data-nb-words="16" data-nb-chars="88"><span class="idea" data-nb-ref-number="53" id="idea53" data-nb-words="16" data-nb-chars="88">„Počkám tady na&nbsp;Jardu Vrzáků. Chodívá sem někdy přes pole na&nbsp;špacír, i&nbsp;když se&nbsp;nehraje.“</span></p>
          <p class="chunk" data-nb-ref-number="55" data-nb-words="39" data-nb-chars="264"><span class="idea" data-nb-ref-number="54" id="idea54" data-nb-words="39" data-nb-chars="264">Vrátila se&nbsp;k&nbsp;prádlu, ale pověsila jen pár triček. Ze&nbsp;silnice zaslechla zvuk motoru přijíždějícího auta. Vyšla naproti silnějšímu muži kolem padesátky s&nbsp;tváří porostlou šedivějícím strništěm. Z&nbsp;čela ubíhala blýskající se&nbsp;pleš, vlasy po&nbsp;stranách prokvetlé. Usmál se.</span></p>
          <p class="chunk" data-nb-ref-number="56" data-nb-words="11" data-nb-chars="51"><span class="idea" data-nb-ref-number="55" id="idea55" data-nb-words="11" data-nb-chars="51">„To je&nbsp;dneska krásně, co? Tak kde je&nbsp;ten náš děda?“</span></p>
          <p class="chunk" data-nb-ref-number="57" data-nb-words="7" data-nb-chars="41"><span class="idea" data-nb-ref-number="56" id="idea56" data-nb-words="7" data-nb-chars="41">„Sedí na&nbsp;tribuně. Víš, co&nbsp;říkal, Pepíku?“</span></p>
          <p class="chunk" data-nb-ref-number="58" data-nb-words="1" data-nb-chars="8"><span class="idea" data-nb-ref-number="57" id="idea57" data-nb-words="1" data-nb-chars="8">„Copak?“</span></p>
          <p class="chunk" data-nb-ref-number="59" data-nb-words="5" data-nb-chars="26"><span class="idea" data-nb-ref-number="58" id="idea58" data-nb-words="5" data-nb-chars="26">„Že čeká na&nbsp;Jardu Vrzáka.“</span></p>
          <p class="chunk" data-nb-ref-number="60" data-nb-words="2" data-nb-chars="10"><span class="idea" data-nb-ref-number="59" id="idea59" data-nb-words="2" data-nb-chars="10">„Na koho?“</span></p>
          <p class="chunk" data-nb-ref-number="61" data-nb-words="5" data-nb-chars="31"><span class="idea" data-nb-ref-number="60" id="idea60" data-nb-words="5" data-nb-chars="31">„Na starýho Vrzáka z&nbsp;Klenčova.“</span></p>
          <p class="chunk" data-nb-ref-number="62" data-nb-words="4" data-nb-chars="27"><span class="idea" data-nb-ref-number="61" id="idea61" data-nb-words="4" data-nb-chars="27">„Vždyť ten předloni umřel…“</span></p>
          <p class="chunk" data-nb-ref-number="63" data-nb-words="8" data-nb-chars="43"><span class="idea" data-nb-ref-number="62" id="idea62" data-nb-words="8" data-nb-chars="43">„No právě. On&nbsp;to&nbsp;neví?“ zeptala se&nbsp;udiveně.</span></p>
          <p class="chunk" data-nb-ref-number="64" data-nb-words="10" data-nb-chars="55"><span class="idea" data-nb-ref-number="63" id="idea63" data-nb-words="10" data-nb-chars="55">„Sám mu&nbsp;byl na&nbsp;pohřbu, Vladěno. Byli jsme celá rodina.“</span></p>
          <p class="chunk" data-nb-ref-number="65" data-nb-words="35" data-nb-chars="216"><span class="idea" data-nb-ref-number="64" id="idea64" data-nb-words="35" data-nb-chars="216">Vraceli se&nbsp;spolu na&nbsp;stadion po&nbsp;cestičce z&nbsp;kamenných dlaždic zarůstajících travou. Zastavila se&nbsp;u&nbsp;růžového koše na&nbsp;prádlo a&nbsp;on pokračoval k&nbsp;první řadě lavic na&nbsp;tribuně. Opatrně položil dlaň na&nbsp;starcovo sehnuté rameno.</span></p>
          <p class="chunk" data-nb-ref-number="66" data-nb-words="14" data-nb-chars="88"><span class="idea" data-nb-ref-number="65" id="idea65" data-nb-words="14" data-nb-chars="88">„Tatínku, pojďte, pojedeme domů. Máte na&nbsp;stole svoje nedělní kafe a&nbsp;Věrka upekla koláč…“</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./hajicek-20.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-vfjOb68TYKwydbA6VoqNahs+Oae7h/iRCJb/5YZHc8w="></script>
  </body>
</html>