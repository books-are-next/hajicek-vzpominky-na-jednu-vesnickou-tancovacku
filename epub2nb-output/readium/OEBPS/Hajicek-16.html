<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Hajicek-16.html</title>
		<link href="template.css" rel="stylesheet" type="text/css"/>
	</head>
	<body>
		<div id="Hajicek-16.html" xml:lang="cs-CZ">
			<div class="frame">
				<p class="PB"/>
				<p id="toc_marker-13" class="T3">Anděl na půdě</p>
				<p class="T1">Jednou za sto let, když náhodou na Vánoce napadne sníh, když osamělá žena kolem třiceti nechá auto na kraji vesnice a doptá se sousedů na jisté jméno a proházeným sněhem najde tu chalupu, jednou za čas, na Štěpána, se může stát, že všechno je nakonec trochu jinak, než se zdá, a že na půdě toho stavení se probudí anděl.</p>
				<p class="T2">Jana chvíli marně hledala kolem dveří tlačítko zvonku a pak zaklepala. Pak ještě jednou důrazněji. Uslyšela kroky, klíč se otočil v zámku a v zárubni dveří se objevila žena, věkem něco přes padesát. Na několik okamžiků zůstala nehybná, obličej strnulý, jako obraz v rámu. Pohublá tvář, dvě hluboké vrásky od kořene nosu ke koutkům přísných úst. Prošedivělé vlasy sčesané do drdolu. Modré oči nedůvěřivě pozorovaly ženu před sebou a její krátce střižené vlasy odbarvené do měděna, malý nos, těžké namalované řasy a hnědé oči. Jana se musela dívat trochu nahoru, ta žena ve dveřích byla vysoká, větší než ona.</p>
				<p class="T2">„Dobrý den,“ pozdravila, „jmenuju se Jana Měřická.“</p>
				<p class="T2">Chvíli čekala, jako by jí vyřčené jméno mělo otevřít dveře dokořán. Starší žena se nepohnula, nepokynula rukou, ani neustoupila, aby uvolnila vchod. Jenom opatrně odpověděla na pozdrav.</p>
				<p class="T2">„Nechci vás na svátky dlouho zdržovat,“ pokračovala znejistělá Jana, „jenom jsem pro vás přivezla dárek od svýho táty a chtěla bych vám popřát dodatečně hezký Vánoce…“</p>
				<p class="T2">Drobounký sníh jí padal na ofinu, stála přede dveřmi v černém tříčtvrtečním kabátu a s válcovitým balíčkem v ruce, na vánočním papíru se třpytily sněhové vločky, bělostné a stokrát větší než ty opravdové, které jí lehoučce přistávaly ve vlasech.</p>
				<p class="T2">„Dárek pro mě?“ řekla konečně paní a téměř neznatelně zakroutila hlavou.</p>
				<p class="T2">Jana už jen mlčky přikývla, a když konečně za okamžik uslyšela „pojďte dál“, ve tváři jí trochu povolilo napětí.</p>
				<p class="T2">Nebýt vánočního stromku se stříbrnými řetězy a hořícími voskovými svíčkami, působil by obývací pokoj té venkovské chalupy chudě a stroze. Kolem stolu se sněhově bílým ubrusem a svícnem vyrobeným z jablka stály čtyři osiřelé židle, obstarožní a masivní. Několik kusů tmavohnědého nábytku, v rohu křeslo a lampa, stolek se starou televizí, jejíž obrazovku zakrýval vyšívaný bílý přehoz. Mezi oknem do zahrady a proskleným sekretářem visel krucifix.</p>
				<p class="T2">Jana uposlechla vyzvání a posadila se ke stolu. Dívala se pod stromek na pestré balíčky, nerozbalené vánoční dárky. Byl už druhý svátek vánoční.</p>
				<p class="T2">Paní mezitím zmizela ve dveřích do vedlejší místnosti a za chvíli se vrátila s konvičkou, z níž se kouřilo, na podnose dva šálky a miska s vánočním pečivem, bílým od moučkového cukru.</p>
				<p class="T2">„Žijete tu sama, co babička s dědou zemřeli?“ zeptala se Jana, na klíně pořád držela dárek, uvědomila si to a postavila ho před ženu na stůl. Bylo znát, že ve vánočním papíru je zabalená láhev. Nahoře v zúženém místě hrdla byla převázána červenou stuhou. Paní pohlédla ostýchavě na vánoční dárek, pak na Janu.</p>
				<p class="T2">„Já jsem se vám vlastně nepředstavila,“ řekla, když si odkašlala, „jmenuju se Tereza Poláčková. Nevím, za koho mě považujete.“</p>
				<p class="T2">Jana se udiveně usmála.</p>
				<p class="T2">„Přijela jsem přece za svojí tetou… chápu, že jste mě nepoznala, viděla jste mě asi naposled, když jsem byla hodně malá.“</p>
				<p class="T2">„Já mám jednoho syna a dvě vnoučata, paní… slečno? Slečno. A to je všechno. Nemám sourozence, tudíž ani žádnou neteř.“</p>
				<p class="T2">„Já nejsem u Měřických?“ zeptala se Jana. Trochu nervózní úsměv jí zůstal. „Ale já jsem se na návsi ptala, poslali mě sem, číslo chalupy patnáct.“</p>
				<p class="T2">„Už je mi to jasné,“ usmála se paní Poláčková a rukou uhlazovala čistý ubrus.</p>
				<p class="T2">„Jsem tu tedy špatně?“</p>
				<p class="T2">„Víte, tady se říká u Měřických po chalupě. Proto vás poslali sem do patnáctky, ale bydleli tady Poláčkovi, moji rodiče i prarodiče, už od třicátých let. Zbyla jsem tu sama, co manžel zemřel.“</p>
				<p class="T2">„Aha… a kam mě tedy měli poslat?“</p>
				<p class="T2">„Nebyla jste tu dlouho, že? Kdysi v téhle vesnici žili dvojí Měřických. Těm, co bydleli tady, se říkalo horní, těm u rybníčku dolní. To budou asi oni. Staří už nejsou a Růžena je v chalupě s mužem, děti nemají.“</p>
				<p class="T2">„Ano, teta Růžena. Tak to nejste vy?“</p>
				<p class="T2">Obě se zasmály. Jana se s rozpaky zvedla, že půjde, ale paní Poláčková k ní přisunula misku s cukrovím, tak se zase posadila a napila čaje.</p>
				<p class="T2">„Mrzí mě, že jsem vás na svátky takhle vyrušila,“ omlouvala se Jana. Paní hleděla na její bílé čelo, úzké rty, do hnědých očí.</p>
				<p class="T2">„Říkala jste, že nesete Růženě dárek od bratra? Od vašeho otce?“</p>
				<p class="T2">Jana na chvíli sklopila pohled, ubrus byl po okrajích vyšit vánočními motivy, zelenou bavlnkou větvičky, červenou a žlutou kulaté ozdoby.</p>
				<p class="T2">„Tady se asi nesmí lhát, že?“ zeptala se Jana a s nejistým úsměvem se rozhlédla po pokoji.</p>
				<p class="T2">„Ne,“ řekla paní. Janě se zdálo, že se v koutcích úst také usmívá.</p>
				<p class="T2">„Neposlal mě táta…. víte, já ho vidím tak jednou dvakrát do roka.“</p>
				<p class="T2">Sáhla přes stůl po zabalené láhvi a pomalu si ji přisunula k sobě. Ve tváři své hostitelky, u níž se ocitla omylem, nezpozorovala žádný pohyb.</p>
				<p class="T2">„Prostě mě napadlo, že bych se tady, odkud táta pochází, mohla o něm něco dozvědět. Byla jsem tu s ním párkrát, když jsem byla malá, to už je přes dvacet let, nic si z toho nepamatuju, ani chalupu jeho rodičů. Když se ho někdy zeptám, zmíní se jen o tetě Růže a jinak nic.“</p>
				<p class="T2">Mlčení té ženy naproti jí přišlo již příliš dlouhé. Vstala a uchopila dárek v papíru.</p>
				<p class="T2">„Nezlobte se, že jsem vás přepadla zrovna na Štěpána,“ omlouvala se už po několikáté Jana a popošla ke dveřím, „poprvé jsem na Vánoce sama, tak jsem sedla do auta a… mohla byste mi jen ukázat tu správnou chalupu?“</p>
				<p class="T2">Paní se zvedla od stolu, až když měla Jana ruku na klice.</p>
				<p class="T2">„Počkejte,“ řekla a prsty obou rukou se opírala o desku stolu, „znala jsem vašeho otce…“</p>
				<p class="T1">Někdy se o Vánocích sejdou dva osamělí lidé, kteří najednou nejsou tak sami. Na několik hodin, na Štěpána, když se brzy odpoledne začíná stmívat a okny jde jen slabé bílé světlo odražené napadaným sněhem.</p>
				<p class="T2">Jana vypila čaj a ochutnala cukroví, paní Poláčková donesla z kuchyně celou konvičku nového čaje.</p>
				<p class="T2">„Znali jsme se s vaším tatínkem od dětství, chodila jsem o dvě třídy výš tady v naší školičce. Možná jste ji viděla, je na návsi.“</p>
				<p class="T2">„Jakej byl, můj táta?“</p>
				<p class="T2">Ta otázka zazněla odhodlaně, jako by jen kvůli ní Jana na svátky podnikla cestu po špatně prohrnutých zasněžených silnicích na venkov.</p>
				<p class="T2">„Vzpomínám si na Vánoce,“ usmála se paní, mluvila pomalu a tiše, „kamarádila jsem hodně právě s Růženou. Měla s bratrem pořád tahanice, vymýšlel všelijaké lumpárny… třeba během dvou dnů snědl celou kolekci vánočního cukroví, které viselo na stromku. Nožíkem vyřezal vždycky ze dřeva špalíček, který zabalil do papírku místo cukroví, aby to nikdo nepoznal.“</p>
				<p class="T2">„To že dělal táta…?“ Jana se usmívala a kroutila hlavou.</p>
				<p class="T2">„Růžena chtěla být příště chytřejší, přinesla polovinu bonbonů z krabice před dalšími Vánoci k nám, aby je před Honzou ukryla. Schovaly jsme to u nás na půdě do sena. Když jsme před Štědrým dnem vylezly na půdu a hrábly do sena, našly jsme jen rozkousané papírky. Všechno cukroví sežraly myši.“</p>
				<p class="T2">„Chudák Růžena,“ povzdechla si Jana, „jsem na ni zvědavá, táta o ní občas mluvil.“</p>
				<p class="T2">„Ukážu vám to stavení, ale raději tam nechoďte.“</p>
				<p class="T2">„Proč?“</p>
				<p class="T2">Paní pohlédla na zabalený vánoční dárek.</p>
				<p class="T2">„To je láhev, že?“</p>
				<p class="T2">„Jo, mandlovej likér. Teta to prý vždycky měla ráda.“</p>
				<p class="T2">„No právě. Asi byste byla zklamaná.“</p>
				<p class="T2">„Pije…?“</p>
				<p class="T2">„Oba, i její druh.“</p>
				<p class="T2">Na chvíli se odmlčely. Jana měla poprvé uvolněný výraz, očima klouzala po starosvětsky zařízené, trochu strohé místnosti.</p>
				<p class="T2">„Tak mi o něm ještě něco řekněte.“</p>
				<p class="T2">„O vašem otci? Nejdřív mi povězte vy, jak se vlastně má a co dělá? Neviděla jsem ho léta.“</p>
				<p class="T2">„To je docela jednoduchý. Vydělává peníze. A hodně peněz. Má spoustu firem, můžu vám ukázat domy, který mu patří, skoupil taky nějaký pozemky u Prahy.“</p>
				<p class="T2">„Neříkáte to moc hezky.“</p>
				<p class="T2">„Já vím… taky je velkorysej, to jo. Ale k jinejm. Dělá nějakou charitu, sponzoruje sportovce a tak. Ale když mu zavolám já, pokaždý slíbí, že se ozve, že se zastaví nebo zavolá. Ale nikdy to neudělá. Už na to ani nečekám.“</p>
				<p class="T2">„A že jste se vydala sem, váš otec tu přece nežije už léta.“</p>
				<p class="T2">„Když je člověk na Vánoce sám, má docela dost času přemejšlet. Chtěla bych se dovědět, jakej byl táta dřív. Co jeho rodiče, jakej měl k nim vztah, vždyť o rodině nevím skoro nic.“</p>
				<p class="T2">Jana čekala, že se paní naproti ní trochu rozpovídá, ale po chvilce mlčení pokračovala sama.</p>
				<p class="T2">„Já vím, jakej táta je, a taky je mi jasný, co jsem po něm zdědila. Mám dojem, že jen ty nejhorší vlastnosti. Je potřetí ženatej, já jsem rozvedená a s posledním přítelem jsem se rozešla na jaře. Mám pocit, že dělám stejný chyby, že bych se měla nějak poučit.“</p>
				<p class="T2">„Jaké chyby?“</p>
				<p class="T2">„Ubližuju lidem, který mám ráda…“</p>
				<p class="T2">Světlo za okny sláblo, jak venku pomalu zhasínal prosincový den, láhev ve vánočním papíru stála na stole a od lustru vrhala stín po bílém ubruse. Jako sluneční hodiny.</p>
				<p class="T2">„Takže jakej je můj táta?“ zeptala se Jana sama sebe. „Je vzteklej, taky docela na ženský, občas chlastá a pak řídí auto… samý hříchy, ne?“ řekla a rozhlédla se po skromně zařízeném pokoji, zvláště dlouho se očima zastavila u velkého krucifixu na stěně.</p>
				<p class="T2">„Víte, Honza…,“ začala paní Poláčková a pak zaváhala. Jana zkoumala její hlas, oči a výraz tváře, neustále se jí zdálo, že z ní prosvítá jakási ironie, hodně skrytá a jemná, ale cítila ji. Jako určitou veselost, dobře schovanou za tvrdými rysy posmutnělého obličeje. „Honza nebyl nikdy zrovna vzorný křesťan.“</p>
				<p class="T2">„Křesťan!“ vyprskla Jana smíchem, ale hned se ztišila.</p>
				<p class="T2">„Je pravda, že na hodinách náboženství sedával v poslední lavici a často ho pan farář musel vykázat za dveře.“</p>
				<p class="T2">„Táta chodil na náboženství?“</p>
				<p class="T2">„Jeho matka byla zbožná.“</p>
				<p class="T2">„A ty hříchy?“</p>
				<p class="T2">„Kdo je nemá? Projděte se po vsi, v každé chalupě je nějaký hřích.“</p>
				<p class="T2">„Se mnou byste asi taky nebyla moc spokojená, paní Poláčková,“ znejistěla Jana, „myslím, že pokud jde o hříchy, asi tátu brzy doženu.“</p>
				<p class="T2">„Mně nepřísluší soudit, milá slečno, mně ne. Toho se nemusíte bát.“</p>
				<p class="T2">„Vypadáte dost přísně,“ přiznala Jana svůj pocit.</p>
				<p class="T2">„A vy,“ usmála se paní, „vy zase nevypadáte na velkou hříšnici. Máte čisté oči a přímý pohled. Myslím, že jste upřímná.“</p>
				<p class="T2">„Asi byste se divila,“ začala Jana zvesela, ale potom ztišila hlas, „někdy vlastně ani nevím, jestli je něco hřích. Anebo co je velkej hřích a co malej. Vy v tom asi máte jasno, ne?“</p>
				<p class="T2">Paní položila šálek s čajem a podívala se na Janu. Možná přísně, možná jenom smutně.</p>
				<p class="T2">„Promiňte, nemyslela jsem to špatně,“ špitla Jana, „já jsem nikdy na náboženství ani do kostela nechodila.“</p>
				<p class="T2">„To nic, jen jsem si na něco vzpomněla. Když jsem byla malá, měla jsem to rozdělené přesně takhle, jak jste říkala. Velké a malé hříchy,“ usmála se paní Poláčková poprvé tak široce a Janě se zdálo, že vesele. Rozpovídala se o dětství na vesnici, o rodičích, o nedělních mších. Jana poslouchala a v dlouhé pomlce, kdy za okny už byla tma a stín láhve jako by jim ukazoval pořád stejný čas, se opatrně zeptala.</p>
				<p class="T2">„Myslíte, že hříchy z lásky patří mezi ty malý, nebo velký hříchy?“</p>
				<p class="T2">„Co přesně máte na mysli?“</p>
				<p class="T2">„Třeba milovat ženatýho muže…“</p>
				<p class="T2">„Víte, já opravdu nerada soudím.“</p>
				<p class="T2">Paní Poláčková chvíli mlčela a pak si povzdechla.</p>
				<p class="T2">„Řeknu vám o své tetičce. Tedy jestli chcete,“ podívala se tázavě na Janu.</p>
				<p class="T2">Jana přikývla a sáhla po dalším kousku cukroví, ze kterého padal jemňounký bílý cukr jako sníh.</p>
				<p class="T2">„Po smrti mé staré tety, která zůstala svobodná a bezdětná, jsem našla v pozůstalosti svazek dopisů. Měla je v šuplíčku starého šicího stroje, za špulkami nití a krabičkou s náhradními jehlami. Dopisovala si zamlada s jedním mužem, kterého léta milovala a který o ni stál. Pocházel taky odsud ze vsi, ale oženil se pak do Netolic a dělal správce na státním statku.“</p>
				<p class="T2">„Stál o ni i potom? Co se oženil?“</p>
				<p class="T2">„Ano, měli se rádi. V manželství moc šťastný nebyl, zmiňoval se o tom v těch dopisech. Jezdil sem na poutě a vídali se s tetou o různých svátcích. Ale vždycky ve vší počestnosti.“</p>
				<p class="T2">„Nerozvedl se kvůli ní?“</p>
				<p class="T2">„Nabízel jí to, ale ona nechtěla, aby se rozváděl, byla dobrá křesťanka.“</p>
				<p class="T2">„A on nebyl křesťan?“</p>
				<p class="T2">„Byl.“</p>
				<p class="T2">„Ale ne dobrej…“</p>
				<p class="T2">„On tvrdil, že ano. Tetička mu ale psala, že dobrý křesťan není. Že ona je dobrá křesťanka, protože kdyby býval měl svatbu na úřadě, tak že by s rozvodem souhlasila. Ale rozdělovat církevní sňatek že je hřích, kterého se ona nedopustí.“</p>
				<p class="T2">„A jak on mohl tvrdit, že je dobrej křesťan, když byl ženatej a usiloval o jinou ženu?“ zeptala se Jana.</p>
				<p class="T2">„Nakonec jí čestně vrátil všechny její dopisy. Četla jsem je jako román.“</p>
				<p class="T2">„Mám z vašeho vyprávění pocit, že nebyla moc šťastná a zemřela jako osamělá žena.“</p>
				<p class="T2">„Ano, tak nějak to bylo,“ připustila paní, „ale posměch si pro svou víru nezaslouží.“</p>
				<p class="T2">„Neposmívám se. Jenom mi přijde divný obětovat tomu všechno, i svý štěstí.“</p>
				<p class="T2">„Vy křesťanka nejste?“</p>
				<p class="T2">„Ne, nejsem.“</p>
				<p class="T2">„A stejně jste na Vánoce sama.“</p>
				<p class="T2">„A vy kresťanka jste a dopadla jste jako já.“</p>
				<p class="T2">Pomlka, která nastala, byla jako ticho po přestřelce, kdy ozvěnou se ještě vracejí zvuky výstřelů a ve vzduchu je cítit střelný prach.</p>
				<p class="T2">„Promiňte,“ začala po chvilce jako první Jana, „nemyslela jsem to špatně. A vůbec, nebudu vás už dál obtěžovat.“</p>
				<p class="T2">„Seďte,“ zadržela ji paní Poláčková, když se Jana chystala vstát od stolu, „vždyť se snad nic nestalo.“</p>
				<p class="T2">„Nechtěla jsem se vás dotknout.“</p>
				<p class="T2">„Máte pravdu, jsem na Vánoce sama. Všimla jste si těch nerozbalených dárků pod stromečkem? Ty loňské tam ležely až do půlky února.“</p>
				<p class="T2">„To je mi líto.“</p>
				<p class="T2">„Mladí říkají, že jsem nesnesitelná. A nejen snacha, dokonce i můj vlastní syn.“</p>
				<p class="T2">„To určitě ne…“</p>
				<p class="T2">„Prý jsem přísná a staromódní a netolerantní. Jsem učitelka, víte? Nechtějí u mě nechávat vnoučata.“</p>
				<p class="T2">Hořkost těch slov už překonala všechny pocukrované vanilkové rohlíčky a ostatní sladké vánoční cukroví, které zbylo na tácu.</p>
				<p class="T1">Někdy se o Vánocích může stát, že dárek rozbalí někdo úplně jiný, než komu byl původně určen. Paní Poláčková rozvázala stuhu a vybalila ze stříbřitého vánočního papíru posetého vločkami láhev mandlového likéru. Přinesla z kuchyně dvě malé sklínky. Jana odšroubovala uzávěr a tekutina hladce skanula z hrdla láhve po stěně skleničky na tenké nožce. Nalila i do druhé a cinknutí obou o sebe bylo tenké a krátké.</p>
				<p class="T2">„Vlastně nevím, proč se mě táta takhle vzdal, proč ho nezajímám,“ říkala pomalu Jana, zatímco na jazyku měla ještě chuť jemného lihu s mandlovou příchutí, „možná chtěl syna nebo mu vadí, že jsem jen pitomá fakturantka ve spediční firmě a nedělám kariéru nebo nevlastním deset firem jako on.“</p>
				<p class="T2">„Nikdy jste spolu o tom nemluvili?“</p>
				<p class="T2">„A kdy, když se skoro nevidíme? A když s ním jednou za uherskej rok sedím u stolu, nepustí mě ke slovu a chrlí na mě, jak prosperujou jeho eseróčka.“</p>
				<p class="T2">„No, ve škole mu to nikdy moc nešlo,“ řekla s úsměvem paní Poláčková, v prstech otáčela sem a tam tenkou oblou nožku sklínky, z které mnoho neupila.</p>
				<p class="T2">„Jo, on byl vždycky spíš praktik,“ ušklíbla se Jana. „A jak mu šlo to náboženství?“</p>
				<p class="T2">Obě se nastejně zasmály.</p>
				<p class="T2">„Vůbec ho nebavilo. Pořád vymýšlel, jak se tomu vyhnout.“</p>
				<p class="T2">„A kamarádili jste spolu jako děti?“ chtěla vědět Jana.</p>
				<p class="T2">„Já jsem o dva roky starší a Honzu jsem začala zajímat, když jsem byla v deváté třídě.“</p>
				<p class="T2">„Vážně?“</p>
				<p class="T2">„Je to docela dobré, můžete mi ještě trochu nalít?“ zeptala se paní Poláčková a Janu překvapila jakási nová měkkost v jejím hlase.</p>
				<p class="T2">„Taková dětská láska, jak to bývá… nosil mi kytky a zároveň si mě pořád dobíral kvůli tomu kostelu.“</p>
				<p class="T2">„Táta, sígr ze sedmý třídy, vám nosil kytky?“ Jana se usmívala při té představě a paní Poláčková se dívala chvíli na vyšívání ubrusu a pak do sklínky, ze které se napila, otáčela ji neustále v prstech.</p>
				<p class="T2">„Ale skončilo to brzy, naštvala jsem se tehdy na něj.“</p>
				<p class="T2">„Co vám udělal?“</p>
				<p class="T2">„Pořád mi něco nosil, různé dárky, a jednou to přehnal.“</p>
				<p class="T2">„Nějak si nedovedu představit, co to mohlo bejt,“ osmělila se Jana po chvilce mlčení. Sklon té paní s prošedivělými nebarvenými vlasy nedopovídat myšlenky nebo věty ji trochu zlobil a napínal.</p>
				<p class="T2">„Nevím, jestli se to hodí říkat.“</p>
				<p class="T2">„Hodí,“ řekla Jana rychle, a když se na sebe podívaly, rozesmály se.</p>
				<p class="T2">„Ukradl v kostele andělíčka, ze dřeva, pozlaceného. A přinesl mi ho.“</p>
				<p class="T2">„Teda… on vás asi opravdu miloval.“</p>
				<p class="T2">„Vlastně dodnes pořádně nevím, jestli to bylo z lásky, nebo jen další jeho provokace. Měl dost podivný smysl pro humor.“</p>
				<p class="T2">„To má táta dodnes, to mi věřte.“</p>
				<p class="T2">Ten příběh zase zůstal jen tak viset ve vzduchu, nedopovězený, Jana upírala oči do její tváře, nebyla už tak vážná.</p>
				<p class="T2">„Jak to bylo dál?“</p>
				<p class="T2">„Nijak,“ řekla paní Poláčková a položila skleničku na stůl, „ale byl to průšvih, vyšetřovala to tehdy i policie, tu krádež v kostele.“</p>
				<p class="T2">„No a dál? Konečně mám šanci se na fotříka něco dozvědět,“ zajásala Jana a dolila paní Poláčkové z láhve ještě trochu likéru.</p>
				<p class="T2">„Počkejte, vy jste se rozhodla mě opít a vymámit ze mě, co půjde, a sama přitom vůbec nepijete.“</p>
				<p class="T2">„Měla jsem jednu skleničku,“ ohradila se Jana.</p>
				<p class="T2">„Ale mně jste nalila už třetí.“</p>
				<p class="T2">„Jsem tu přece autem.“</p>
				<p class="T2">„Venku už je tma, kdybyste chtěla, můžete u mě přespat,“ navrhla opatrně paní Poláčková, „hosty, jak vidíte, nečekám.“</p>
				<p class="T1">Někdy je snazší unést samotu s otevřenou láhví, ale přece jen je lepší, když jsou na ni dva. Chvíli před půlnocí zbývala v láhvi mandlového likéru, která stála mezi oběma ženami na vánočním ubruse, už jenom polovina. Řekly si toho hodně, možná všechno, jestli to jde. O tom, jaké to je žít celý život v chalupě na vesnici, kde prožili své životy rodiče i prarodiče. Škola, kostel, obchod Jednoty, místní lidová knihovna a hřbitov, celý svět. Jana poslouchala spisovnou učitelskou češtinu své hostitelky a pak se rozpovídala sama, jaké to je žít ve městě a nemít ambice, jen čekat na štěstí a za sebou mít rozpadlou rodinu a své vlastní partnerské vztahy hroutící se podle stejného vzorce.</p>
				<p class="T2">Jana měla pocit, že tvář její hostitelky zkrásněla. Seděly spolu do noci v uklizeném a svátečně nazdobeném pokoji s nerozbalenými dárky pod stromečkem. Jana si připadala chvílemi jako u maminky, i s těmi občasnými káravými pohledy. Její přečiny a úzkosti a výčitky tato žena nazývala hříchy. To slovo tu bylo od začátku jejich povídání.</p>
				<p class="T2">„Říkala jste, že v každý chalupě v týhle vsi je nějakej hřích. V týhle chalupě je jakej?“</p>
				<p class="T2">Paní Poláčková mlčela. Oči jí hořely, když se podívala na Janu. Možná jako na dceru, nebo na sestru, spiklenecky.</p>
				<p class="T2">„Nevím, jestli už to smím říct. Po těch letech.“</p>
				<p class="T2">„Smíte, určitě smíte,“ řekla pohotově Jana a obě se zase rozesmály, tentokrát veseleji, byl to rozpustilý smích dvou přítelkyň.</p>
				<p class="T2">„Myslíte, Jano, že spolu zvládneme cestu po schodech na půdu?“</p>
				<p class="T2">Poprvé ji oslovila křestním jménem. Jana horlivě přikývla.</p>
				<p class="T2">„Ale jsou to hodně strmé, rozvrzané schody.“</p>
				<p class="T2">Velký starodávný kovaný klíč jim otevřel cestu do přítmí mezi trámy. Ovanul je studený vzduch a trochu zchladil jejich rozpálené tváře. Paní Poláčková našlapovala poněkud nemotorně, v jedné ruce kapesní svítilnu, a Jana za ní ji zdola jistila, paže vztyčené nad hlavu, a rukama lehce podpírala její boky. Před koncem strmého schodiště se první z žen zastavila a nadzvedla dlaněmi poklop. Zmizela Janě ve čtvercovém otvoru a nahoře jí podala ruku, aby jí pomohla vylézt na pevnou podlahu půdy. Jana se podívala pod sebe do odklopeného otvoru na úzké schody svažující se prudce dolů a zavrávorala. Paní Poláčková ji chytila kolem ramen a chviličku tak stály těsně u sebe pod střechou z tašek. Nadechovaly zatuchlou vůni, rozkoukávaly se, kužel světla jezdil po trámech a zastavil se na dřevěné skříni. Cestou k ní musely přelézt dva vodorovné trámy nad podlahou, v chladném vzduchu se vznášel prach, který rozvířily svými kroky, snášel se v oranžovém světle svítilny jako drobounký sníh. Jana si prohlížela skříň, byla stará, dvoukřídlé dveře měly v horní třetině vsazené kusy dokulata vystřiženého plechu s dírkami.</p>
				<p class="T2">„Tam je ten hřích? V tý zaprášený skříni?“ zeptala se zadýchaným, možná vzrušeným hlasem.</p>
				<p class="T2">Paní Poláčková zaměřila proud světla z baterky na kovaný zámek a taky dýchala zrychleně, světlo kolísalo, jak se jí chvěla ruka.</p>
				<p class="T2">„Všichni ukrýváme své hříchy, kde se dá,“ pronesla tajemně a natáhla ruku po zčernalém klíčku v zámku skříně. Otočit šel hodně ztuha, Jana musela podržet svítilnu, aby paní Poláčková mohla oběma rukama zabrat a odemknout tu starou almaru.</p>
				<p class="T2">V prachu a pavučinách ležela na dně skříně hnědá papírová krabice. Jana svítila a paní Poláčková krabici opatrně vyzvedla, sfoukla z ní prach a chvíli ji jen tak před sebou držela, hleděla na ni se zamyšlením a pak pokynula hlavou zpátky ke zvednutému poklopu v podlaze. Nejistými kroky se tmou vydaly zpátky.</p>
				<p class="T2">V kuchyni na podlaze, pod ostrým světlem žárovek, otřela paní Poláčková ten nález hadrem a obě přidřeply k té tajemné kartonové škatuli velikosti krabice od bot.</p>
				<p class="T2">„Teď z toho vyletí netopýr, ne?“ skoro zašeptala Jana. „Nebo čert!“</p>
				<p class="T2">„Čert?“ zopakovala po ní paní Poláčková káravým tónem otázku, odklopila víko a rozhrnula dřevitou vatu.</p>
				<p class="T2">„Anděl!“ vydechla s úžasem Jana.</p>
				<p class="T2">Jako v peřinkách leželo zlatavé tělíčko anděla v pokroucené dřevité vatě, kučeravá hlavička odpočívala v té zašlé papírové krabici jako v postýlce. Seděly kolem něj obě na bobku a jako by se na něho bály sáhnout, na jeho nahé zlaté tělo, jedno křídlo trčelo z vaty, ležel na boku baculatým obličejíčkem dolů. Nožky měl cudně schované, jako pod peřinou.</p>
				<p class="T2">„Tak to je on? Co ho ukrad můj táta?“</p>
				<p class="T2">„Psst!“</p>
				<p class="T2">„Já vím, je to hřích. Ale jeho, přece.“</p>
				<p class="T2">„Nemyslím, že jen jeho.“</p>
				<p class="T2">„Aha, vždyť vy ho tady schováváte.“</p>
				<p class="T2">Když se myje malé miminko, je to asi podobné, napadlo Janu a usmála se, když pozorovala paní Poláčkovou, jak nad dřezem otírá pozlacené tělíčko mokrým hadříkem. Anděl byl vyřezán v letu, tělo šikmo vzhůru, roztažená křídla a nohy u sebe, spíš jako by plaval, napadlo Janu. U chodidel zbyl ještě odlomený kousek dřeva, držáček, za který býval andělíček připevněn k podkladu.</p>
				<p class="T2">„Co s ním uděláte?“</p>
				<p class="T2">„Nevím. Co myslíte?“</p>
				<p class="T2">„Odneseme ho do obýváku? Ke stromku?“</p>
				<p class="T2">„Můžem,“ řekla paní Poláčková a obě se ještě nějakou chvíli dívaly na umytého anděla, kterého držela na rukou.</p>
				<p class="T2">Na poličce vedle vánočního stromku byl svícen, svatý obrázek a pár knih, které paní Poláčková položila pod stromek, a na uprázdněné místo položila na bok anděla. Poodstoupila a podívala se na Janu, která souhlasně přikývla. Nevypadalo to špatně.</p>
				<p class="T2">Láhev likéru byla prázdná. Obě měly ztěžklé oči, ale čekaly na ještě pozdnější noční hodinu. Nebo spíše brzkou ranní.</p>
				<p class="T2">„Nemohla jsem mu to tenkrát udělat a oznámit to. Prostě jsem to nedokázala.“</p>
				<p class="T2">„Já vím proč.“</p>
				<p class="T2">„Protože by měl malér, blázen jeden,“ spustila paní Poláčková zhurta, „už tak mu hrozila snížená známka z chování.“</p>
				<p class="T2">„Já vím proč,“ opakovala Jana a usmívala se, „protože jste ho taky měla ráda.“</p>
				<p class="T2">„Ráda nerada… byl to spratek, myslel si, že si může dovolit všechno a že mu to projde.“</p>
				<p class="T2">„Vždyť vám říkám, že takovej je pořád,“ řekla Jana a pohladila paní Poláčkovou po hřbetě ruky.</p>
				<p class="T2">„Schovávala jsem toho anděla na různých místech, nejdřív ve stodole, pak v seníku nad maštalí. Byl to hřích, pan farář se na mši všech ptal.“</p>
				<p class="T2">„A vy jste mlčela.“</p>
				<p class="T2">„Ano.“</p>
				<p class="T2">„Ale to už je dávno, paní Poláčková.“</p>
				<p class="T2">„To nevadí, ten anděl tam u oltáře dodnes chybí.“</p>
				<p class="T2">Anděl ležel na poličce a mlčky shlížel na celý sváteční pokoj. Na nerozbalené vánoční dárky, na prázdnou láhev od likéru, na promlčené hříchy a lásky.</p>
				<p class="T2">„To jste to nikdy nikomu neřekla? Nikdy jste ho nikomu neukázala?“</p>
				<p class="T2">„Ne.“</p>
				<p class="T2">„Kolik je to let?“</p>
				<p class="T2">„Skoro čtyřicet.“</p>
				<p class="T2">„Čtyřicet let mlčení.“</p>
				<p class="T2">„Neřekla jsem to nikomu, ale jednou, když už byl dávno schovaný nahoře na půdě, jsem ho ukázala synovi, Karlovi, když mu byly asi dva roky.“</p>
				<p class="T2">„Vážně? A proč?“</p>
				<p class="T2">„Pořád chtěl tehdy vědět, jak vypadá Ježíšek, vyprávěla jsem mu o něm před Vánoci. Tak mě napadlo, že mu ukážu toho anděla, vypadal v té krabici jako nemluvně.“</p>
				<p class="T2">„Takže váš syn o tom tajemství ví?“</p>
				<p class="T2">„Neví. Tehdy ho viděl, ale do roka na to zapomněl a já už jsem mu ho o dalších Vánocích neukázala. Už uměl mluvit a chlubil by se určitě dětem venku…“</p>
				<p class="T1">Někdy se stane, že v prosinci na liduprázdné návsi se i po druhé hodině ranní někdo prochází. Kouří cigaretu, poslední před spaním, přes ramena přehozený kabát.</p>
				<p class="T2">Starší pán s kožešinovou čepicí na hlavě přešlapoval před vrátky do chalupy, podíval se na teploměr na okenním rámu, bylo trochu pod nulou. Za okenním sklem modře blikala televize, promítala svá roztřesená světla a stíny na zatažený závěs.</p>
				<p class="T2">Po chvíli muž zvedl hlavu a podíval se na protilehlou stranu návsi ke kostelu. Zaznamenal odtud určitý pohyb. Potáhl z cigarety a snažil se v té tmě zaostřit pohled. Obě lampy na stožárech svítily, jedna nedaleko jeho stavení a druhá u obchodu, ale světla dávaly málo, málo pro celou náves. Nově připadaný sníh se třpytil. Zdálo se mu, že vidí dvě mírně se potácející osoby, jak šlapou po prohrabané cestičce ke kostelu. Jedna, postavou větší, měla hlavu zahalenou do šátku, druhá, která ji následovala, něco nesla. Několikrát se zastavily, vypadalo to, že se rozhlížejí. Muž ustoupil k vrátkům, aby nestál ve světle lampy. Obě postavy mu na chvíli zmizely z očí u vchodu do kostela. Trvalo to jen chviličku, než je znovu spatřil, šly zavěšené do sebe, ta menší měla tmavý tříčtvrteční kabát, ale už nic nenesla. Odcházely na opačný konec vesnice, zdálo se, že podpírají jedna druhou, snad byla jejich chůze trochu vratká a nejistá kvůli ušlapanému uklouzanému sněhu, říkal si pokuřující pán. Že by farníci pořádně neposypali pěšinku ke kostelu?</p>
				<p class="T2">Pán se vrátil na chvíli do stavení, televizi nechal hrát, jen sebral ze stolu krabičku cigaret. Zapnul si kabát, vylovil z jeho kapsy zapalovač a zapálil si. Rozhlédl se po tiché, zapadané návsi a pomalou chůzí se vydal ke kostelíku. Umrzlý sníh mu vrzal pod nohama.</p>
				<p class="T2">Když se blížil k průčelí kostela, už z dálky viděl cosi před vchodem. Krabice. Tmavá krabice položená na kamenném schodu. Sklonil se k ní a opatrně ji nadzvedl. Pak otevřel víko. Zíral na kučeravou hlavičku anděla a na baculatou zlatou ručku trčící z dřevité vaty. Jako by někam ukazovala. Podíval se tím směrem na noční prosincové nebe. Ale žádné znamení nebo vysvětlení na něm neobjevil. Bylo tmavé a sypaly se z něj drobné jehličky sněhu.</p>
			</div>
		</div>
	</body>
</html>
