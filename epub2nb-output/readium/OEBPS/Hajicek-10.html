<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Hajicek-10.html</title>
		<link href="template.css" rel="stylesheet" type="text/css"/>
	</head>
	<body>
		<div id="Hajicek-10.html" xml:lang="cs-CZ">
			<div class="frame">
				<p class="PB"/>
				<p id="toc_marker-7" class="T3">Havrani ve městě</p>
				<p class="T1">Lidé v Novém Městci si už za ty dva roky zvykli na policejní auto postávající na polní cestě za městem směrem na Radimilice a rakouské hranice. Pole jde až za obzor, kamenitá cesta končí uprostřed v remízkách, na jaře sem včelař přivleče pojízdné úly, k jetelu, vojtěšce nebo k řepce olejce.</p>
				<p class="T2">Bílou škodovku se zeleným pruhem a kulatým policejním znakem na kapotě tu často vídají lidé, co chodí na procházku se psy, zhruba tak od října do konce března. Nadstrážmistr František Kalich je pomenší chlapík, vlasy řídnoucí, ale pořád tmavé, trochu problémy s váhou. Dva roky před důchodem. Často zajede po službě sem nahoru za město. Někdy si jen tak otevře dveře auta, když zastaví v kolejích vyježděných traktory. Vypne motor a rádio, otočí se v sedačce nohama ven a přes kolena si přehodí deku, když v listopadu nebo v lednu hodně protahuje ledový vítr přes pole. Vidí na hejno havranů a za nimi v dálce střechy a antény na domech Nového Městce. Služební dalekohled ostří na ty velké černé ptáky s kovově modrým leskem v peří, do téměř nepopsaného školního sešitu po dětech si občas dělá poznámky.</p>
				<p class="T2">Za ty měsíce už leccos odpozoroval. Rozezná dospělé havrany od mladých, staří mají světlé lysiny kolem zobáků a jsou mohutnější. Už ví, jakou potravu havrani sbírají na zemědělských plochách kolem, ví, v kolik hodin večer se hejno slétává, aby odtáhlo společně na nocoviště. Taky zná období jejich hnízdění. V předjaří už od konce února. Ta nešťastná hnízdiště ve městě. Stromy obtěžkané velikými hnízdy z větviček a suché trávy. A havraním křikem. A chodníky znečištěné bílým ptačím trusem. Panu Kalichovi není ten havraní pokřik nepříjemný. Zvykl si na něj a má ho dokonce rád. Čím víc o havranech ví, tím jsou mu sympatičtější. Jenže některým lidem ve městě havrani vadí. A někteří je nenávidí. Je to už starý kolovrátek, zná to nazpaměť. Každý rok si chodili stěžovat. Nejen na policii, taky na obecní úřad, na myslivecký svaz, a dokonce na krajskou hygienu do Budějovic. Když se podařilo z jedné části města havrany vypudit, usadili se v jiné.</p>
				<p class="T1">Pan Kalich má v kuchyni na stole hromádku knih. Listuje pomalu jedním přírodovědným spisem a dělá si poznámky do školního sešitu.</p>
				<p class="T2">„Ty už mi připadáš fakt jako blázen, Franto,“ říká jeho žena od kuchyňské linky. Pan Kalich zvedne oči od knih a podívá se trochu lítostivě na manželku. Má blond ondulaci a květovanou zástěru uvázanou vzadu za krkem. Neotočí hlavu a neusměje se.</p>
				<p class="T2">„Ale proč?“ ptá se mírným hlasem.</p>
				<p class="T2">„Proč asi? Ty tvý vrány…“</p>
				<p class="T2">„To jsou havrani, Maruško.“</p>
				<p class="T2">„To je snad jedno, ne? Už neděláš nic jinýho, jenom brejlíš do knížek nebo běháš po polích. A ukliď si to, budu nosit na stůl.“</p>
				<p class="T2">„A co bych měl po večerech dělat?“</p>
				<p class="T2">„Už ani nečteš detektivky. Máš na nočním stolku dvě od loňskejch Vánoc, nepřečtený! V úterý jsi ani nebyl v hotelu na kartách.“</p>
				<p class="T2">Pan Kalich skloní před těmi řečmi hlavu do knížky.</p>
				<p class="T2">„Tohle je ale, Maruš, ohromně zajímavý, poslouchej, co je napsáno v <span class="italic" style="font-size:0.9em;">Kosmasovo kronice </span>o havranech! <span class="italic" style="font-size:0.9em;">Rytíř Berthold z Bertholdic jel po pražském mostě, a když dojel k věži, která jest na konci mostu při Malé Straně, srazili dva havrani kousajíce se kámen z nejvyššího vršku žaláře, kterýžto kámen spadnuv udeřil do hlavy téhož Bertholda, od kteréhož udeření on spadnuv z koně ihned vypustil ducha!</span>“</p>
				<p class="T2">„Ty čteš <span class="italic" style="font-size:0.9em;">Kosmovu kroniku</span>?“</p>
				<p class="T2">„Ne, tohle stojí v knížce <span class="italic" style="font-size:0.9em;">Ptactvo Velké Prahy</span> od Jiřího Bauma, vyšla ještě před válkou. To byl zoolog, Maruš. A poslechni si, jak to Baum komentuje. <span class="italic" style="font-size:0.9em;">Přírodopisec, místo aby truchlil nad předčasnou smrtí statečného rytíře, se raduje, že má pěknou zprávu o výskytu havranů v Praze v době tak dávné. Jeho radost však není nezkalená, protože není jisto, zda v původním latinském originále slovo corvus znamená skutečně havrana, ale pravděpodobně ano. O sto let později mnich Klaret překládá slovo </span>corvus <span class="italic" style="font-size:0.9em;">slovem havran, kdežto vráně říká latinsky </span>cornix<span class="italic" style="font-size:0.9em;">, kavce </span>monedula <span class="italic" style="font-size:0.9em;">a krkavci </span>geria<span class="italic" style="font-size:0.9em;">. Je tedy alespoň pravděpodobné, že každoroční zimní návštěvy havranů v Praze jsou velmi starého data.</span>“</p>
				<p class="T2">Paní Kalichová kroutí hlavou a nalévá polévku. Knížky jsou alespoň na chvíli odsunuty na okraj stolu.</p>
				<p class="T2">„Kdes to vůbec vzal, ty knížky?“</p>
				<p class="T2">„Byl jsem včera služebně v Budějcích, tak jsem zašel do muzea. Půjčili mi je.“</p>
				<p class="T2">„Ty seš fakt blázen.“</p>
				<p class="T2">„No jen se podívej, jsou to vzácný knížky. Tohle je ten Baum a tady <span class="italic" style="font-size:0.9em;">Fauna ČSSR</span>, díl třetí, Ptáci. Hudec a kolektiv. A tady, hele, <span class="italic" style="font-size:0.9em;">Die Saatkrähe</span>, 1956, napsal R. Gerber, <span class="italic" style="font-size:0.9em;">Die neue Brehm-Bücherrei…</span>“</p>
				<p class="T2">„Ty umíš německy?“</p>
				<p class="T2">„No něco si pamatuju ze školy a něco od svýho táty. Pustím se do toho se slovníkem.“</p>
				<p class="T2">„Teda, ty toho budeš vědět o těch vránách — teda havranech, já vím — víc než profesor Sláma z gymnázia.“</p>
				<p class="T2">Pan Kalich ztuhl s lžící před ústy, podíval se na manželku a pousmál se:</p>
				<p class="T2">„Ono je to moc zajímavý, co všechno můžeš vypozorovat. A profesor Veselovský píše, že havraní hejno, když je na poli a hledá potravu, vždycky má pár jedinců, co jsou na okrajích a sledujou případný nebezpečí, který by celýmu hejnu mohlo hrozit. A pak dávají pokřikem signál, aby se všichni zvedli a uletěli. A tyhle předsunutý hlídky, Maruš, ty nemaj vlastně čas si sbírat potravu. A proto ostatní havrani z hejna jim nechávají stranou zvlášť pěkný kousky k snědku, než se v tý hlídce zase vystřídají…“</p>
				<p class="T1">Když má nadstrážmistr Kalich službu přes noc, vytáhne si někdy z police celý spis, který sám nadepsal <span class="verzalky" style="font-size:0.93em;">HAVRANI</span> a který už před lety založil kvůli stížnostem občanů. Vzpomíná si, jak to začalo. Lidé přicházeli, prý, dejte už do pořádku městský park. Ti ptáci ho úplně zničili. Maminky tam nemůžou jezdit s kočárky ani s dětmi na pískoviště. Všechno je zaneřáděné, všude ten jejich řev. A co z nich padá! Určitě mají roztoče a různé jiné parazity. A možná roznášejí tuberu. Někteří zase chodili na radnici, prý, udělejte už něco s těma příšernýma vránama. Pan Varnych o tom napsal pobouřený článek do místního <span class="italic" style="font-size:0.9em;">Novoměsteckého zpravodaje</span>.</p>
				<p class="T2">Nadstrážmistr Kalich byl u toho, když hasiči z výsuvných žebříků likvidovali tohle jejich hnízdiště. Dlouhými bidly s háky a proudy vody z hasičských hadic strhávali velká hnízda ze stromů. Celkem třikrát se celá akce, při níž asistovala i Veřejná bezpečnost — to bylo někdy začátkem osmdesátých let — celkem třikrát se opakovala, než havrani z parku definitivně odtáhli. Pan Varnych se vždycky ochomejtal kolem. Ale havrani z Nového Městce nezmizeli.</p>
				<p class="T2">Za pár let si udělali nocoviště a hnízdiště v areálu městské nemocnice s poliklinikou. A zase stížnosti, dopisy, návštěvy. Od občanů a od pacientů. Také od lékařů. Prý to působí neblaze na pacienty v lůžkové části a zvláště na oddělení dlouhodobě nemocných. A obyvatelům bytů kolem nemocnice se havraní křik taky nelíbí a ruší je. Pan Varnych přišel tehdy na policii s nápadem, že by havrany mohla střílet četa chlapů se vzduchovkami nebo malorážkami, prý by jako bývalý civilní zaměstnanec armády vypůjčení zbraní zařídil v kasárnách. Pan Kalich se tenkrát otřásl při pomyšlení na takový masakr živých tvorů. Jaktěživ nezabil ani kapra na Vánoce. A tak do nemocničního areálu vjela hasičská auta. Háky, hadice, stříkačky, poplašné sirény a majáčky na červených autech. Rámus neuvěřitelný. Bylo to krátce po listopadovém převratu v devětaosmdesátém. Někteří lidé si mysleli, že se něco semlelo, opozice, kontrarevoluce, zavírali okna a ladili rozhlasové stanice, zapínali televizory. Prostě pozdvižení na malém městě.</p>
				<p class="T2">Havrani se stáhli k lesu za Nový Městec, v nemocničním parku byl zase klid. Ovšem někteří pacienti si stěžovali, proč hasiči vyhnali ty vrány, že to bylo jediné rozptýlení, jediný život v parku, kde člověk nezakopne o veverku ani o strakapouda.</p>
				<p class="T2">Nadstrážmistr Kalich si míchá kávu, táhne na půlnoc. Z okna policejní úřadovny vidí na ozářený městecký rynek, je tam ticho a klid. S kolegou za chvíli sednou do auta a projedou město. Uklízí do police šanon s nadpisem <span class="verzalky" style="font-size:0.93em;">HAVRANI</span>. Nejnovější založené dokumenty se vztahují k poslední kauze kolem těch nešťastných černých ptáků. Ano, havrani se vrátili. Obsadili staleté lípy a duby na Starém hřbitově. Kolotoč stížností se roztočil nanovo. Trusem znečišťují náhrobky. Neustálým křikem obtěžují obyvatele v okolních ulicích. Pan Varnych zorganizoval sepsání petice a s několika sty podpisy ji donesl na městský úřad a v jedné kopii také na policii. Měl v očích takové blesky nenávisti! Nadstrážmistru Kalichovi z toho tenkrát přeběhl mráz pod košilí. Na radnici bylo tehdy těsně před volbami. Nebo těsně po volbách? Tak nějak. Napjatý městský rozpočet a spory v radě města a kdesi cosi. Zkrátka ve věci „havrani versus občané“ se nic nedělo. A přesně v té době došlo na policii v Novém Městci oznámení o rušení nočního klidu. Ale ne oznámení na havrany. Na neznámého pachatele, který ruší noční klid v Novém Městci. A to tím, že v brzkých ranních hodinách střílí dělobuchy na Starém hřbitově a v přilehlém parku. Ohlušující rány budí občany v okolních bytových domech a vilkách za hřbitovem. Kolik venčících se psů uteklo pánům po těch strašlivých detonacích. Cožpak je to přípustné — odpalovat dělobuchy v noci uprostřed města? A proč?</p>
				<p class="T2">Noční detonace trvaly skoro půl roku. A další stížnosti se vracely ozvěnou. Kdo to děsí občany takovým bombardováním? Kdo nedopřeje klidný odpočinek mrtvým?</p>
				<p class="T2">Případ pro nadstrážmistra Kalicha. Po pár týdnech to bylo zřejmé. Pravidelným odpalováním dělobuchů v nočních a ranních hodinách na Starém hřbitově a v přilehlém parku se neznámý pachatel pokoušel vypudit havrany z jejich nového nocoviště.</p>
				<p class="T2">Letos už se havrani na Starý hřbitov nevrátili. Usadili se na oplocené skládce u Neměřic. Lemují ji vzrostlé stromy. Havrani se živí na okolních polích a na větve těch listnáčů ke skládce se vracejí na noc. Pan Kalich hledí na šanon v polici. <span class="verzalky" style="font-size:0.93em;">HAVRANI</span>. Není už vlastně co řešit. Havrani odtáhli. Ale každé oznámení a započaté šetření se musí nějak uzavřít. A oznámit výsledky těm, kteří dali podnět. Velitel už na to tlačí. A v kauze „Výbuchy na Starém hřbitově“ jsou i škody a újmy na zdraví. Ohluchlí nebo zaběhnutí a ztracení psi. Ale hlavně jedna srdeční příhoda starší paní, způsobená leknutím po výbuchu.</p>
				<p class="T1">Je neděle večer, pan Kalich sedí u kuchyňského stolu a čte si ve velkém přírodovědném atlasu.</p>
				<p class="T2">„Maruš, to je zajímavý, poslouchej. Celková početnost zimujících havranů v České republice byla odhadnuta na dva až čtyři miliony jedinců! A ty hejna, Maruško, co k nám přilítávaj v říjnu, táhnou ze severovýchodu, z Ruska.“</p>
				<p class="T2">„Ale dyť v Městci bejvaj přece celej rok.“</p>
				<p class="T2">„No pozor, to jsou havrani, co tady zahnízdí a na zimu odlétají na jih, až někam do Španělska. A na jejich místo přiletí jiní, ze severu, kde jsou tuhý zimy.“</p>
				<p class="T2">Paní Kalichová žehlí a trochu podrážděně se dívá na manžela.</p>
				<p class="T2">„Poslouchej, Maruš, tady to píšou. Velké kolonie se vyskytují v Českých Budějovicích, kolem Soběslavi a taky na Pardubicku. A v Chrudimi, tam zlikvidovali tisícové hejno… víš, já si to tak obracím pořád v hlavě. Něco na těch havranech je prokletýho. Lidi je nenáviděj a vyháněj z měst. Z toho jsou ty nepříjemnosti, chtěl bych tomu někdy přijít na kloub.“</p>
				<p class="T2">„Tak teď už toho mám dost!“ utrhla se na manžela paní Kalichová, „kdo to má furt poslouchat? Pořád meleš dokola jedno a to samý! Hraješ si tu na detektiva, a přitom to přece ví dávno celej Městec, kdo střílel loni ty dělobuchy!“</p>
				<p class="T2">Pan Kalich svraštil čelo a sundal si brýle, hledí na manželku, která přestala žehlit.</p>
				<p class="T2">„Dyť už si z tebe lidi dělaj srandu, rok a půl jezdíš za havranama autem po polích, sleduješ je dalekohledem. Seš už všem pro smích, prosím tě. Dva roky před důchodem. Máš to zapotřebí?“</p>
				<p class="T2">Pan Kalich zaklapl knihu a dívá se ublíženě stranou, někam do zatažených závěsů na okně.</p>
				<p class="T2">„Já nejsem zase tak blbej,“ říká tichým hlasem. „Já přece taky dávno vím, že to dělal starej Varnych. Věděl jsem, jak ty ptáky nenávidí, pronásledoval je po celým Novým Městci, dokud je odevšad nevypudil. Byl tím úplně posedlej. Ty dělobuchy si nejspíš nanosil domů, když ještě sloužil v armádě.“</p>
				<p class="T2">Paní Kalichová rozpačitě přejíždí prstem po plastové rukojeti žehličky a dívá se, jak se manželovi rozčilením trochu třesou ruce.</p>
				<p class="T2">„Jenže já jsem chtěl vědět, proč to dělá. Co je za tím. Dokážeš to pochopit, že mě to zajímá? To je přece hodně zvláštní věc. Podivnej případ, nebo ne? Já vím, že nejsem žádnej psycholog. Jsem policajt. Takže vyplním kolonky, napíšu do spisu, že je to paragraf ten a ten trestního zákona, výtržnost, nebo je to rušení nočního klidu nebo občanskýho soužití nebo ublížení na zdraví nebo poškozování cizí věci. Ale asi budu vedle jak ta jedle, ne?“</p>
				<p class="T2">Paní Kalichová skládá kapesníky a tváří se zasmušile.</p>
				<p class="T2">„Nakonec tam budu muset něco napsat, jasně že jo. Uzavřít spis. Měla ses se mnou někdy dívat v televizi na <span class="italic" style="font-size:0.9em;">Městečko Twin Peaks</span>.“</p>
				<p class="T2">„Nebavilo mě to.“</p>
				<p class="T2">„Agent Cooper taky odhalí vraha Laury Palmerový, samozřejmě. Ale to není všechno, jeho to zajímá ještě dál! Ano, Leland vraždil, ale proč? Vlastně ne on, ale <span class="italic" style="font-size:0.9em;">něco </span>v něm vraždilo. Jenže co to je? Co to je, to <span class="italic" style="font-size:0.9em;">něco</span>…?“</p>
				<p class="T2">Paní Kalichová mlčí, upřeně sleduje žehličku, jak z ní stoupá pára a pak zdvihne oči k manželovi. Nasadil si zase brýle, hlavu skloněnou nad knihou. V napařovací žehličce to zasyčí.</p>
			</div>
		</div>
	</body>
</html>
