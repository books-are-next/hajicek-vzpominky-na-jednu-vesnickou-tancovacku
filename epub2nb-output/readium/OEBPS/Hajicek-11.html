<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Hajicek-11.html</title>
		<link href="template.css" rel="stylesheet" type="text/css"/>
	</head>
	<body>
		<div id="Hajicek-11.html" xml:lang="cs-CZ">
			<div class="frame">
				<p class="PB"/>
				<p id="toc_marker-8" class="T3">Koně se mají pohřbívat</p>
				<p class="T1">Erika se skláněla nade mnou. Lechtaly mě ty tamponky a tužka na obočí a její prsty poskakovaly kolem mé tváře tak lehounce.</p>
				<p class="T2">„Takže myslíš, že je to jasný, v pořádku?“ zeptala jsem se. „Nevlastní bratranec.“</p>
				<p class="T2">„No jasně,“ řekla Erika a dál mě líčila, zavřela jsem oči před jemným pudrem, „když nevlastní, tak nevlastní.“</p>
				<p class="T2">„Vyptávala jsem se táty, jakoby nic, víš, snad nepoznal, že…“</p>
				<p class="T2">„Co jako neměl poznat?“ smála se Erika. „Vždyť nic nebylo, ne?“</p>
				<p class="T2">„Říkala jsem ti, že to bylo před dvěma lety. To mi bylo třináct a půl. Jenom prostě ten letní den, pamatuju si ten stín na strejdově zahradě a lavici, hrozně nepohodlnou… pořád jsme se smáli. Pak mi čet z takový tlustý knížky o vesmíru. Hvězdy, planety, různý ty mlhoviny… já si ho pamatuju tak krásnýho, jak se koukal na nebe, v bílý košili a v džínách.“</p>
				<p class="T2">„Ty jsi romantik. Tak hele, teď dávej pozor. Tohle ti dám s sebou, je to denní krém. A tohle je noční. A tohle je čisticí mlíko. Když se odličuješ, večer. I v noci musí pokožka dejchat, pročišťuje se.“</p>
				<p class="T2">„To si fakt můžu nechat?“</p>
				<p class="T2">„Jasně. Je tam toho půlka, já si koupím nový. A teď ti udělám řasy.“</p>
				<p class="T2">Už jsem byla nervózní, že táta každou chvíli zatroubí pod oknem. A co bude pak? Až si k němu přisednu do auta, všimne si, jak mě Erika zmalovala. A ten parfém… mohla bych si sednout dozadu, ale to by bylo blbý…</p>
				<p class="T2">„Tak ty na něj myslíš dva roky a ani jednou jsi ho neviděla?“</p>
				<p class="T2">„To je pitomý, viď?“</p>
				<p class="T2">„Proč?“ zeptala se Erika, odtáhla se od mých očí a podívala se na mě s úsměvem. „Je to romantický! Hvězdář, krásnej astronom. To bych taky brala.“</p>
				<p class="T2">„Chtěla jsem mu napsat, kolikrát, ale netroufla jsem si říct našim o adresu. Ta naše famílie. To bys musela znát. Máma se rozčílí, jen když se o tom někdy táta zmíní. On je od tety z Kolína, víš? Vyženila ho. Teda vyvdala ho, nebo jak se to říká u ženskejch?“</p>
				<p class="T2">„Toho tvýho Roberta?“</p>
				<p class="T2">„Jo. Jenže od tý doby jsme u strejdy v Řepicích nebyli, naši se s ním nepohodli. A teď umřel a… to je hrozně pitomý, Eriko.“</p>
				<p class="T2">„A co?“</p>
				<p class="T2">„Že se máme setkat zrovna při takovýhle příležitosti.“</p>
				<p class="T2">Erika mi přejela rtěnkou po puse, jenom jemně. Světlounce růžová pomáda.</p>
				<p class="T2">„No počkej, nelíčím tě snad na funus, ne?“ přestala na chvíli.</p>
				<p class="T2">„Ne. Pohřeb byl před třema tejdnama. Budou se tam prej dohadovat o pozůstalosti, říkal táta.“</p>
				<p class="T2">„Je to hotový!“ oznámila Erika spokojeně. „Jsi kočka!“</p>
				<p class="T2">„Táta mě seřve, až to uvidí,“ řekla jsem.</p>
				<p class="T2">„Tvůj táta? V životě jsem ho neslyšela křičet,“ uklidňovala mě Erika.</p>
				<p class="T2">„Poslední dobou je nervózní, víš? Má problémy s firmou, říká, že to asi bude muset zabalit.“</p>
				<p class="T2">„To tričko je fakt dobrý, Slávko.“</p>
				<p class="T2">„Není moc knap?“ zeptala jsem se.</p>
				<p class="T2">„Je,“ řekla Erika s úsměvem, „ale ty si to můžeš dovolit.“</p>
				<p class="T2">Sklopila jsem oči a prohlížela jsem si své nové tričko, sněhobílé, trochu pod pupík.</p>
				<p class="T2">„Ta podprsenka…“ nedořekla Erika.</p>
				<p class="T2">„Co?“ zeptala jsem se rychle. „Je hladká.“</p>
				<p class="T2">„To jo, ale lepší by to bylo bez.“</p>
				<p class="T2">„Neblázni!“</p>
				<p class="T2">„Co ses tak vyděsila? To by tady v tom zapadákově nepřežili, viď? Měla bys vidět Londýn, holčičko, tam je to teď móda, že ženský nenosej práskačky. Jenom blůzky na ramínka a většina z nich to neřeší, že na to nemaj, s jejich figurama a pihovatejma ramenama. To ty…“</p>
				<p class="T2">Tátovo auto už stálo dole.</p>
				<p class="T2">„Tak běž,“ pobídla mě Erika, „držím palce a budeš mi o Robertovi referovat. A nečervenej se.“</p>
				<p class="T2">„Třeba tam ani nebude,“ řekla jsem rychle, „neměla jsem si vzít přece jenom něco přes to?“</p>
				<p class="T2">„Venku je teplo a to tričko je nádherný. A ty taky!“</p>
				<p class="T1">Táta skoro nemluvil, celou cestu do Řepic jenom odpovídal na otázky. Zabouchla jsem dveře a s obavami čekala, co bude, co mi řekne. Ale ani se na mě nepodíval. Trochu jsem se uklidnila, ale za chvíli už to zase narůstalo, uvnitř, vždycky jsem se zhluboka nadechla, abych nějak vyrovnala nepravidelný rytmus bránice a zklidnila tep. Pomohlo to na chvilinku a pak se to zase rozjelo. Za dvacet minut tam budeme. Co mám dělat?</p>
				<p class="T2">„Erika tě pozdravuje, tati.“</p>
				<p class="T2">„Hm. Jak se má?“</p>
				<p class="T2">„Jezdí jenom na víkendy, je teď v Praze. Má tam dobrou práci.“</p>
				<p class="T2">„Jak dlouho byla v tý Anglii?“</p>
				<p class="T2">„Rok.“</p>
				<p class="T2">Čím víc jsme se blížili k Řepicím, tím jsem měla užší dech. Táta byl nakonec rád, že s ním jedu, když mamka odmítla, že na to nemá nervy. Ale divila se. Fakt chceš jet s tátou? kroutila hlavou.</p>
				<p class="T2">„Tati, co to vlastně je, to vypořádání pozůstalosti?“</p>
				<p class="T2">„To uvidíš,“ odpověděl táta krátce. Zaznělo to tak nějak zlověstně.</p>
				<p class="T2">Neměla jsem odvahu už se dál ptát a dívala jsem se dolů, na sebe, na jemný bílý úplet. Jak to řekla Erika? Jsi kočka… Robert tehdy říkal, že půjde studovat astronomii. Je tam těžká matika, přemýšlel nahlas. Pamatuju si, jak mi vysvětloval, proč je nebe modré a proč ve dne nevidíme Měsíc a jak daleko od naší planety je Neptun a Jupiter a Mars…</p>
				<p class="T2">„Čí teď bude strejdův barák?“</p>
				<p class="T2">Táta neodpověděl. V tom velkém domě na vsi bydlel strejda sám, když umřela teta. Neměli žádné děti. Pamatuju si, jak k nám dřív jezdili na silvestra. Teta sama vypila flašku griotky, z vlasů jí věčně šel ten pach prasat, dělala na směny ve velkovýkrmně. Nešlo to umejt a ani voňavka nepřerazila tu maštal. A strejda s tátou pili pivo. Koukali jsme na televizi, na silvestra mi dovolili dívat se až do půlnoci. Bylo mi tak sedm. Ségra se už dívala běžně, byla na střední škole. Strejda byl samá legrace, smál se nahlas, až se nám v obejváku houpal lustr, jak říkávala mamka. Naši měli rádi Menšíka a koukali se na ty estrády a táta vždycky říkal strejdovi, hele, teď vás napaluje, jako komunistickou stranu. Já jsem nerozuměla ničemu, ale smála jsem se s nimi. Jó, u televize…</p>
				<p class="T2">„Tati, proč k nám už strejda nejezdil na silvestra?“</p>
				<p class="T2">„Ty, Slávino, to jsou otázky…“</p>
				<p class="T2">„Jaký?“ zeptala jsem se zaskočená.</p>
				<p class="T2">„Blbý.“</p>
				<p class="T2">Věděla jsem sama dobře, že táta je z té cesty nervózní. I to, že nemluvíme skoro s nikým z jeho příbuzných. Jen s kolínskou tetou. Asi proto, že bydlí až na druhým konci republiky.</p>
				<p class="T2">Zastavili jsme před domem s vysokým štítem. Před brankou do zahrady stála velká bílá dodávka. A osobák se zapřaženým vlekem, to bylo auto strejdy z Radimilic. A pak červená škodovka, jakou jsme měli i my. Ta byla kolínské tety. Takže tu jsou! Zatajila jsem dech.</p>
				<p class="T2">Odepjala jsem si pás a otevřela dveře, táta se nehýbal. Podívala jsem se na něho. Ušklíbl se, jako by se probral z nepříjemného zamyšlení. Pak promluvil, zastudilo mě uvnitř.</p>
				<p class="T2">„Slávino, víš, jací jsou, ne? Nic si tam od nikoho nevezmeš, jasný?“</p>
				<p class="T2">„Jo.“</p>
				<p class="T2">„Vypadnem co nejdřív. Nikomu neříkej, že jsem musel prodat ten druhej náklaďák. Ani o těch dluzích u banky. Zkrátka nic, o čem mluvíme doma s mamkou. Jasný?“</p>
				<p class="T2">Tátovo <span class="italic" style="font-size:0.9em;">jasný</span> bylo ostré a mně se stáhl žaludek pokaždé, když to na mě zasyčel.</p>
				<p class="T2">„Nic jim do toho není,“ dodal už mírněji.</p>
				<p class="T2">Vystoupili jsme, slunce pálilo, nebude mi zima. Byla jsem ráda, že jsem doma nechala ten svetřík na propínání.</p>
				<p class="T1">Strejdův dům byl v Řepicích asi největší. V prostorném pokoji v přízemí bylo trochu přítmí, rozkoukávala jsem se, když jsme vešli z ostrého světla venku. Teta z Kolína, tátův bratr, co bydlel v Neměřicích se ženou Růžou, a pak bratranec z Radimilic s Dášou, říkala jsem všem stejně, strejdo a teto, takhle to vždycky bylo. A pak mě píchlo uvnitř, až se mi to tam zase všechno rozechvělo a rozsypalo. Seděl tam. Byl to jen mžik mého pohledu, podívala jsem se hned jinam. Vítali jsme se se všemi, podávání ruky. Všichni chlapi se mi podívali na prsa, když přede mnou stáli, můj topík zářil čistou bělobou do místnosti. Bylo mi najednou z toho všeho horko. Postupovala jsem za tátou, až jsme se dostali do rohu pod ohromný fíkus, kde se z křesla zvedl Robert. Táta ho plácl po rameni. Robert měl na sobě džínovou košili a černé manšestráky. Překvapilo mě, jak je velký, koukala jsem k jeho očím nahoru. Taky se mi díval na prsa.</p>
				<p class="T2">„Ahoj,“ řekla jsem, chtěla jsem říct, trochu se mi smekl hlas.</p>
				<p class="T2">„Nazdar,“ řekl Robert a usmál se, spíš ušklíbl, „jak se máš?“ zeptal se vzápětí trochu otráveně.</p>
				<p class="T2">Nikdy nevím, jak se na tyhle otázky má odpovídat. Řekla jsem, že dobře, a postála jsem chvilku před ním. Vzpomínala jsem na Eriku, co mi radila, o čem se s ním mám bavit na začátku, aby se rozproudila konverzace. Sedl si a volal něco na mámu, na tetu z Kolína. Stála jsem už vlastně mimo, stranou. Bylo mi horko a bylo mi jasné, že už od začátku to nejde tak, jak jsem si představovala. Ohlédla jsem se za tátou, usadil se na druhém konci místnosti. U nízkého konferenčního stolku stála pohovka a křesla, seděli tam teta Dáša se strejdou. Šla jsem k nim.</p>
				<p class="T2">„Á, pan podnikatel,“ spustil strejda z Radimilic na tátu, hlaholil a šťouchal ho do ramene.</p>
				<p class="T2">„Jak to jde, Josef, už máš ten první milion? Ten je nejtěžší, viď, pak už to jde samo,“ smál se, řezal mě ten jeho smích, táta říkal, že strejda z Radimilic vždycky všem jenom záviděl. Teta se raději zvedla a šla za neměřickou tetou do kuchyně.</p>
				<p class="T2">„Ale jo, nestěžuju si,“ řekl táta a byl bílej vzteky, měl tak sevřené rty, jak jsem to znala z domova, že pak nemluvil anebo jen vydával krátké rozkazy. Tušila jsem, že nám to oběma začíná dost špatně.</p>
				<p class="T2">Všechno jako by organizoval strejda z Neměřic, starší bratr řepického strejdy, co umřel. Stál v montérkách a ve flanelové kostkované košili na zašlapaném koberečku uprostřed pokoje. Pleš se mu blýskala. Přemýšlela jsem, kolik je mu let. Řekla bych padesát. V duchu jsem se zasmála. Všem bych tady řekla padesát, všem, kromě Roberta. Neměla jsem vůbec odhad na věk. Neměřický strejda držel v ruce nějaké papírové desky, vysvětloval, že závěť žádná není a že se radil s notářem, a jak to tedy bude s pozůstalostí. Roberta jsem měla v zorném úhlu po levé straně. Seděl v křesle a teta z Kolína u něho na opěradle toho křesla. Překvapilo mě na něm všechno, vlasy měl teď tmavší, kaštanově hnědé, byl urostlý a opálený ve tváři. Nepoznávala jsem ani jeho hlas, jak jsem si pamatovala to předčítání z knížky o astronomii. Teď byl hrubší. Jenom jak řekl to „Jak se máš…?“</p>
				<p class="T2">„Jsme lidi, myslím si, lidi sobě blízcí, tak se holt nějak dohodnem…“ zaslechla jsem, jak říká strejda z Neměřic. Mrkla jsem na tátu, koukal na něj přesně tím pohledem jako před chvílí na radimilického strejdu.</p>
				<p class="T2">Neměřická teta vyšla ze dveří do kuchyně s tácem, poznala jsem šálky, do kterých nám nebožtík strejda dělával čaj, dával mi do něj vždycky griotku a náš táta říkával: „Jenom ovonět! Jenom ovonět…“ Teta obcházela všechny příbuzné a nabízela čaj a kávu. Když došla k nám, měla na tácu už jen jeden hrnek.</p>
				<p class="T2">Táta odmítl, teta ke mně sklonila naondulovanou blonďatou hlavu. Byla červená v obličeji, až do fialova. Bylo z ní cítit kávu a cigarety, když promluvila.</p>
				<p class="T2">„Dáš si kafe, Slávinko?“</p>
				<p class="T2">„Slávka kafe nepije,“ odpověděl táta, když jsem se nadechovala, že něco řeknu.</p>
				<p class="T2">Strejda z Radimilic po kouřícím šálku natáhl ruku. Teta odcházela zpátky do kuchyně.</p>
				<p class="T2">„Už je tu jak doma…“ utrousil táta potichounku, když se ohromný tetin zadek narvaný do džínsů převaloval od nás pryč. Strejda k tátovi zvedl oči od horké kávy.</p>
				<p class="T1">Robert taky pil kafe, měla jsem žízeň, dala bych si nějakou vodu. Táta se tvářil zarputile, když něco říkal strejdovi naproti. Šlo o řepického strejdu.</p>
				<p class="T2">„Hele, byl to největší komunista ve vsi, dělal tajemníka na emenvé a dostal od Husáka vyznamenání. Jak myslíš, že k tomuhle všemu přišel?“ mluvil polohlasem radimilický strejda.</p>
				<p class="T2">„Hele, vynech ho, je po smrti,“ řekl táta.</p>
				<p class="T2">„No a? Co bych to neřek? Mám se pořád bát, jako tehdy?“</p>
				<p class="T2">„Ty ses bál?“</p>
				<p class="T2">„A ty ne?“ odsekl strejda. „Možná ne, když byl tvůj brácha vedoucí podniku.“</p>
				<p class="T2">Znovu jsem se podívala směrem ke Kolínským a naše oči se přes celou velkou místnost potkaly, usmál se. Přemýšlela jsem, jak jsem se asi tvářila já, to když už jsme se na sebe nedívali. V těch nejdůležitějších chvílích o sobě nevím. A vždycky mám kvůli tomu na sebe vztek. A vždycky si sama sobě opakuju, abych se soustředila. A pokaždé se všechno rozostří a já plavu a moje tělo dělá všechno za mě, pohyby, chůzi, výraz obličeje, to hrozné červenání, které nemůžu nijak ovlivnit. V Robertově blízkosti to bylo stejné, při podávání ruky, jak jsem se asi tvářila? Neuvědomovala jsem si to. A v lících a v čele mi pulzovalo teplo, přála jsem si, aby mi v tu chvíli někdo polil obličej ledovou vodou a zchladil mě jako nějaký rozžhavený plát kamen…</p>
				<p class="T2">„Nesu ty kafata,“ teta se vynořila z mlhy mého pohledu do nikam, „našla jsem v lednici flašky vína, jednu jsem rozlila do sklenic. Dáša říká, že je moc dobrý.“</p>
				<p class="T2">Teta mi podsunula k nosu tác, mezi šálky stály dvě sklenice na štíhlých nožkách, červená tekutina temně žhnula, jako moje krev, když sálá pod kůží, pomyslela jsem si.</p>
				<p class="T2">„Slávka víno nepije,“ řekla táta, sám si nevzal ani kávu, ani víno. Měla jsem žízeň, ale netroufala jsem si tátovi nic říct. Poposedával nervózně na krajíčku pohovky, měla jsem strach, že se každým okamžikem zvedne, abychom odešli. Já se přece musím nějak dostat znovu k Robertovi! A jsem přece nalíčená od Eriky.</p>
				<p class="T2">„Slávka je holka jak cumel, Pepíku,“ řekla neměřická teta, tác držela nade mnou a prohlížela si mě zblízka. Měla nemožnou růžovou halenu s volánky, v narvaných džínách nosila splétaný kožený pásek s ozdobnou žlutě blýskavou přezkou.</p>
				<p class="T2">„No jo, vytáhla se poslední dobou,“ řekl táta.</p>
				<p class="T2">Zase to horko, jak na mě zírali, tolik jsem si přála vodu, studenou.</p>
				<p class="T2">„Kolik vono ti, Slávinko, vlastně je?“</p>
				<p class="T2">„Před měsícem jí bylo patnáct,“ řekl okamžitě táta.</p>
				<p class="T2">Proboha, nejsem malá holka, vybuchlo ve mně, táta za mě mluvil, jako když jsme jezdívali na návštěvy k příbuzným před pěti lety a já jsem se stydívala…</p>
				<p class="T2">„A co ta výtvarná škola, jak jste plánovali?“ teď už se teta o mně bavila rovnou s tátou, jako obrovský růžový flek mi zakrývala výhled na ten kout, kde seděli Kolínští.</p>
				<p class="T2">„Nevyšlo to, učí se prvním rokem na prodavačku,“ slyšela jsem tátu, ale opřela jsem se o levý loket a vyklonila jsem se, abych viděla, kam jde Robert. Zmizel ve dveřích, co vedly někam dál do domu. Zase jsme o sebe zavadili pohledem, zase jsem neuhlídala nic z toho, na co jsem si chtěla dát pozor. Jak se tvářím, jestli se usmívám přirozeně. Probodlo mě to zase až dolů k žaludku, v duchu jsem si nadávala. Bude si myslet, že na něj pořád čumím. Jak asi přitom vypadám.</p>
				<p class="T2">Teta z Neměřic s tácem odcházela a v rohu se na mě usmála kolínská teta. Teda spíš asi na tátu. Šla k nám.</p>
				<p class="T2">„Tak co, slečno?“ řekla mi, ale dál se na nic nevyptávala a bavila se s tátou. Jediný normální člověk tady, pomyslela jsem si. Tetu Karlu jsem vždycky měla ráda.</p>
				<p class="T2">Všichni chlapi se srotili uprostřed místnosti kolem neměřického strejdy, diskutovali, jen táta zůstal sedět a teta si sedla naproti němu na křeslo uvolněné po radimilickém strejdovi. Dívala jsem se na všechny a na všechno, ale neviděla jsem nic, jenom tu netrpělivost zaraženou v těle jsem vnímala, žízeň a vnitřní chvění.</p>
				<p class="T2">„Robert udělal loni maturitu na průmyslovce a teď je na dvouletý počítačový nástavbě,“ probudila mě tetina slova, vyřčené Robertovo jméno, „je do počítačů blázen. A má asi pravdu,“ pokračovala teta, „má to perspektivu.“ Táta přikyvoval.</p>
				<p class="T2">„A co hvězdy?“ vylétlo ze mě nahlas, podívali se na mě oba, teta i táta.</p>
				<p class="T2">„Co povídáš, Slávinko?“ zeptala se nechápavě teta, táta na mě koukal s otazníkem v obočí a já jsem zase cítila, jak se vařím ve vlastní šťávě a že není kam utéct.</p>
				<p class="T2">„Josef, pocem taky, ne? Kájino!“ křiknul k nám řepický strejda, to zavolání mě zachránilo, teta i táta se podívali k hloučku chlapů.</p>
				<p class="T2">„Jo, moment,“ řekl táta pomalu a otráveně.</p>
				<p class="T2">„Víš, jak jsem se sem netěšil, Karlo?“ ztišil táta hlas a podíval se na tetu. „Evina se mnou nechtěla zaboha, stačilo jí to na tom pohřbu.“</p>
				<p class="T2">„Hele, Pepíku, Petr je ve službě a jedině že už má Robert řidičák. Jinak bych tu taky nebyla a bylo by mi to fuk.“</p>
				<p class="T2">Táta kroutil hlavou a proplétal si prsty obou rukou, klouby palců si mnul strniště na bradě.</p>
				<p class="T2">„Ať si to tam domluví, rozumíš, ať si to rozdělí, mně je to jedno, já u toho bejt nechci,“ řekl.</p>
				<p class="T2">„Nejvíc mě štve právě von…“ kývla teta na radimilického strejdu.</p>
				<p class="T2">„Já se jima nebudu zatěžovat, Karlo. Mám svejch starostí dost. Standa byl, jakej byl, mně nikdy nic špatnýho neudělal, naopak, párkrát mi pomoh. Dyť to víš. A víš taky, že měl ty svý soudruhy a ty funkce… ale von měl ten Sovětskej svaz fakt rád! Věřil všemu, co je učili na těch politickejch školeních. Co já jsem se s ním nahádal, nikdy mě nenapadlo něco před ním skrejvat, dyť to byl můj brácha. Když umřel Brežněv, tak skoro brečel, trouba, to by mi už dneska nikdo neuvěřil, pořád chodil u nás po kuchyni a vopakoval, jakej to byl státník.“</p>
				<p class="T2">Najednou stál nad náma Robert, rozbušilo se mi srdce, měl ruce v kapsách, rychle jsem k němu zvedla oči a zase zpátky. Nazdvihla jsem se, že mu udělám místo, aby si mohl přisednout k nám. Ale táta se zvedl.</p>
				<p class="T2">„Sedni si sem, Roberte, my jdem s mámou na tu poradu,“ řekl a kývl na kolínskou tetu.</p>
				<p class="T2">Robert si nesedl vedle mě, ale naproti na místo uprázdněné po své mamince. Měla jsem nervózní prsty, ale nemohla jsem do nich uchopit ani sklenici nebo šálek, abych je uklidnila, nic k pití jsme tam s tátou neměli. Podívala jsem se na Roberta, myslím, že jsem se usmívala, chtěla jsem se usmívat a myslela jsem na to a dávala jsem si pozor. Jenže jsem zase tím pádem nevnímala nic kolem. Ani Robertovu otázku, všimla jsem si až jeho mohutných ramenou, jak se otřásla smíchem.</p>
				<p class="T1">„Co ti je, haló?“ koukal se na mě trochu udiveně. Asi jsem trapná, pomyslela jsem si, určitě jsem trapná, nemožná.</p>
				<p class="T2">„Máš pořád tu knížku o vesmíru?“ vylezlo ze mě, ale zapomněla jsem si předtím odkašlat, byl to takový úzký hlásek, co se ze mě vysoukal. Hned mi bylo jasné, že jsem měla začít jinak, ale nedalo se už nic dělat, bylo to venku.</p>
				<p class="T2">„Knížku o vesmíru?“ řekl Robert. „Jo, mám doma ňákou knížku o vesmíru. Tebe to zajímá?“</p>
				<p class="T2">Přikývla jsem a on pokrčil rameny, sklouzl pohledem zase dolů, neodvážila jsem se sklopit bradu a podívat se na své nové tričko z bílého úpletu.</p>
				<p class="T2">„Ty nejsi v Praze? Na <span class="verzalky" style="font-size:0.93em;">UMPRUM</span>?“ zeptal se.</p>
				<p class="T2">„Ne, jsem na učňáku v Blatný.“</p>
				<p class="T2">„Ale chtělas tam, ne? Na <span class="verzalky" style="font-size:0.93em;">UMPRUM</span>?“</p>
				<p class="T2">Vzpomněl si tedy, o čem jsme si tenkrát v létě povídali, určitě i díky té knížce o hvězdách, kterou jsem mu připomněla.</p>
				<p class="T2">„Naši mi to nakonec rozmluvili, víš…“</p>
				<p class="T2">„A na co se učíš?“</p>
				<p class="T2">„Na prodavačku.“</p>
				<p class="T2">„Aha,“ zaznělo od Roberta trochu zklamaně, „já jsem teď v Praze a znám ňáký holky z <span class="verzalky" style="font-size:0.93em;">UMPRUM</span>. Tam jsou skvělý holky, náhodou, na <span class="verzalky" style="font-size:0.93em;">UMPRUM</span>.“</p>
				<p class="T2">„Hm…“ pokyvovala jsem a čekala, až začne zase mluvit on.</p>
				<p class="T2">„Podle mě se tam zahrabeš, někde…“</p>
				<p class="T2">„V Blatný jsem, v Blatný.“</p>
				<p class="T2">„Někde v Blatný. Já jsem si vybral kompjútry, programování, počítačový sítě. V Praze seženu dobře placenýho fleka, kašlu na Kolín,“ usmál se a otočil se za sebe, v hloučku debatovali naši s ostatními příbuznými. Pak se znovu podíval na mě, na všechno ze mě, naklonil se přes stolek. Taky jsem se k němu naklonila.</p>
				<p class="T2">„Chceš něco vidět?“ zeptal se a trochu se zasmál.</p>
				<p class="T2">Přikývla jsem.</p>
				<p class="T2">„Něco jsem objevil. Pojď…“ zvedl se a ukázal pohybem hlavy k pootevřeným dveřím. Taky jsem vstala a šla pomalu za ním. Prosklené dveře vedly do chodby s tmavými dlaždicemi, bylo tam chladněji, zabušilo mi to ve spáncích proti tomu studenému vzduchu, co stoupal od podlahy. A pak to bušilo silněji a rychleji, jak jsem šla za Robertem dál po chodbě až ke dveřím, mlátilo to ve mně i s mohutnou ozvěnou. Dveře byly těžké, beze skla, Robert rychle otočil klíčem, jako by to tu dokonale znal. Po příkrých schůdkách sestupoval dolů, šla jsem těsně za ním a bála jsem se, že je to bušení v tom tichu slyšet anebo vidět, na mém přiléhavém tričku, ale nedalo se to zastavit, polykala jsem a dýchala chvíli nosem a potom pusou, ale zastavit jsem to neuměla. Obešli jsme ve tmě kotel a hromadu dříví a uhlí, Robert rozsvítil otočením černého vypínače žárovku na zdi v drátěném krytu. Zastavil se a já jsem taky zastavila uprostřed kroku a byla jsem najednou tak těsně za ním, za jeho širokými zády a rameny a tlustým opaskem v džínách. Chvilinku to tak zůstalo, rozkoukával se v tom přítmí jako já, která jsem lapala po dechu za jeho opáleným krkem se zastřiženými hnědými vlasy. Bouchalo to ještě silněji, už jsem myslela, že to nevydržím, bála jsem se, že se otočí, a přála jsem si to. A on se otočil a stáli jsme těsně proti sobě, usmíval se a díval se mi do očí, že jsem cítila jeho teplo a jeho oči jsem měla tak blízko, a pusu a úsměv. Položil mi ruku na rameno a já jsem ucítila to, o čem jsem četla v časopisech pro dívky, tisíc malinkých motýlků v mém břiše, jak třepotali křídly. Bylo tam málo místa a Robert mě tou rukou na rameni trochu zatlačil do strany od sebe a pak mě pustil a ustoupil pár kroků dozadu a na stranu a stáli jsme ve výklenku, kde na hromadě mezi námi ležely staré noviny a vedle nich narovnané na sobě nějaké časopisy, celý komín těch časopisů. Lesklé obálky byly pokryté vrstvičkou černého mouru a sazí, černota ležela i na rourách vedoucích od kotle a na betonové podlaze. Robert vzal první časopis a listoval v něm, po křídovém papíře klouzaly sazičky hladce dolů pod nohy a některé se rozmazávaly na Robertových dlaních.</p>
				<p class="T2">„Strejda nemiloval jenom Sovětskej svaz,“ zasmál se chraplavě Robert, „mrkej na ty slečinky!“</p>
				<p class="T2">Na barevných fotografiích byly nahé ženy, v nejrůznějších pozicích a pózách, na posteli nebo před kapotami automobilů. A taky muži, společně s těmi ženami… Robert mi ukazoval ty stránky a bral další časopisy zapadané mourem. Mezi námi ležela vyskládaná hromada pornografických časopisů.</p>
				<p class="T2">„Hele, tahle je dobrá…“ zasmál se a listoval dál, „víš, jak se říká týhle pozici?“ nastavil mi před oči barevnou dvojstránku, kde byli ona a on na sobě. A Robert se díval na mě a šklebil se, najednou jsem chtěla pryč, udělalo se mi nevolno v tom nevětraném sklepě. Zírala jsem nehnutě na obrázek.</p>
				<p class="T2">„Nemusíš bejt hned rudoch, ne? Tos ještě nikdy nic takovýho neviděla?“</p>
				<p class="T2">Pokrčila jsem rameny a vysoukala jsem se stranou od té hromady časopisů.</p>
				<p class="T2">„Seš dobrá holka, Slávino, fakt,“ říkal pomalu Robert a položil ten časopis a pokročil ke mně, viděla jsem jeho oči, kam míří, sklopila jsem bradu a podívala jsem se taky na svůj bílý topík. A vtom už stál u mě a vzal mě do obou dlaní a jemně zmáčkl a pak trochu silněji, mačkal mi prsa přes ten jemný úplet a pusou mi jezdil po tvářích a jeho vlasy mě šimraly pod nosem. Zapřela jsem se do jeho ramenou a vykroutila jsem se a odstrčila ho. Chytil mě za zápěstí, ale taky jsem se vysmekla, to už jsem stála na dva tři metry od něho.</p>
				<p class="T2">„Co je?“ křikl za mnou přidušeným, trochu rozkolísaným hlasem.</p>
				<p class="T2">Už jsem stála na prvním schůdku nahoru.</p>
				<p class="T2">„Co ti je, Slávino?“</p>
				<p class="T2">„Co je tobě?“</p>
				<p class="T2">„Mně nic, kam jdeš?“</p>
				<p class="T2">Už jsem neodpověděla. Robert si otřel rukávem čelo a vzal si časopis a jakoby nic v něm začal listovat a přestal si mě všímat. Stála jsem na schodech, viděla ho pod světlem žárovky, tvářil se uraženě a já jsem vyběhla těch několik schodů až nahoru k pootevřeným dveřím. V chodbě na světle jsem zhluboka vydechla a opřela jsem se ramenem o zeď. Uklidňovala jsem se, cítila jsem, jak se mi ztišuje dech, sklopila jsem oči a vtom mě místo horka polil chlad a ztuhla jsem. Moje bílé tričko! Rozhlédla jsem se, na chodbě nikdo nebyl, našla jsem pootevřené dveře. Protáhla jsem se jimi, zavřela a rozsvítila. Byla to koupelna. Sláva. Nad umyvadlem zrcadlo. Zírala jsem na svůj odraz v něm, na bílý úplet umouněný od sazí. Na prsou dvě šmouhy, dokonce otisky několika černých prstů. Robertovy ruce. Stála jsem a zírala na svůj bílý top. Bála jsem se na hladkou látku sáhnout, že to jen rozmažu. Že to bude horší. Pak jsem vytáhla složený kapesníček a jen tak nasucho jsem si přejížděla opatrně po tričku na prsou. Podívala jsem se na plátýnko kapesníku. Zachytávala se na něm černá špína. Překládala jsem kapesníček, jak jen to šlo, a přikládala zbývající čistou plochu na tričko. Pak jsem před zrcadlem spustila ruce podél těla a zadívala se na sebe znovu. Oddechla jsem si. Bylo to o hodně lepší. Ale čím déle jsem se na sebe dívala, tím víc se mi zdálo, že špína zase vylézá na povrch, nezdálo se mi to už tak dobré.</p>
				<p class="T2">Zavřela jsem oči. Otevřela. Ano, bylo to lepší. Ale jen chvíli… cítila jsem v očích lechtání a pak trochu řezání. Zase jsem je zavřela. A otevřela. A znovu a znovu. Naskočila mi husí kůže, v bíle okachlíčkované koupelně bylo chladno. Znovu jsem obracela kapesník a čistými místečky jsem opatrně čistila tričko. Pak ještě jemně hřbetem ruky, který jsem si utírala do nohavic kalhot. Nevěděla jsem, jak dlouhou dobu jsem strávila v koupelně před zrcadlem. Nakonec jsem si nad umyvadlem opláchla ruce. Ještě na chodbě jsem se prohlížela. Proklínala jsem se, že jsem si přece jen nevzala ten svetřík, který bych si teď mohla obléknout.</p>
				<p class="T2">Vstoupila jsem zpátky do místnosti, kde byli všichni, přála jsem si, abych byla neviditelná, ale všichni se na mě dívali, všichni. Posadila jsem se co nejdřív k tátovi, zase už tam seděl. Opřela jsem se lokty o konferenční stolek, takže jsem byla trochu zakrytá. Bylo to tak lepší. Skoro dobré. Čekala jsem, kdy si toho někdo všimne, táta, kolínská teta, kdokoli… Když jsem se v pokoji zase rozkoukala, uvědomila jsem si zvýšený pohyb všech příbuzných. Začíná se něco dít? Mrkla jsem do strany na tátu. Nic neříkal, snad ani nezaregistroval, že jsem se vrátila. V rohu, kde dřív seděli Kolínští, už nikdo nebyl. Z venku přišel radimilický strejda a za ním teta, nesla prázdnou krabici velikou jako od televize. Šli po schodech do patra.</p>
				<p class="T2">„Pojďte,“ zastavil se strejda a křikl dolů, než zmizel nahoře.</p>
				<p class="T2">Pomalu se za ním vydal strejda z Neměřic a za ním teta.</p>
				<p class="T2">„Kam jdou, tati?“ zeptala jsem se.</p>
				<p class="T2">Táta se na mě ani nepodíval. Ušklíbnul se jakoby pro sebe. Hledala jsem pohledem Roberta. Nebyl tu. Ale přicházela k nám kolínská teta.</p>
				<p class="T2">„Kde je Robert, Slávko?“ zeptala se. Zase mě polilo to horko, řekla jsem, že nevím, opírala jsem se pořád o stolek a předloktí mi zakrývalo hruď.</p>
				<p class="T2">„Co teď, Pepíku,“ teta stála nad námi a dívala se na tátu, „co bude dál?“</p>
				<p class="T2">„Šli rabovat,“ řekl zlověstně táta.</p>
				<p class="T2">Měla jsem takovou žízeň, ani jsem se v koupelně nenapila z kohoutku. Říkala jsem si, že se tam vrátím, ale bála jsem se, že na chodbě potkám Roberta.</p>
				<p class="T2">Neměřická teta se strejdou se vraceli už podruhé z patra, stěhovali nábytek do auta venku.</p>
				<p class="T2">„Tak, Pepíku, Karlo, pojďte si taky něco vzít,“ zastavil se neměřický strejda v montérkách uprostřed točitého schodiště, „řeklo se, že o movitejch věcech se domluvíme tady na místě.“</p>
				<p class="T2">Táta se nehýbal, kolínská teta se objevila ve dveřích i s Robertem, že už pojedou. Dívala jsem se před sebe na schodiště, po kterém příbuzní nosili věci, a snažila jsem se Roberta vytěsnit z hlavy. Bála jsem se, že se u nás ještě zastaví a budou si povídat s tátou. A opravdu, šli oba k nám, vstala jsem, že odejdu do koupelny, minula jsem Roberta, nepodívala jsem se na něj, teta se za mnou otočila, že už jedou, a podávala mi ruku a Robert stál za ní. A vtom mě zachránila neměřická teta, volala na mě od schodů. Vyrazila jsem k ní ihned, jen abych se nemusela loučit s Robertem, tváří v tvář se s ním dneska ještě jednou setkat. Neměřická teta držela obraz, druhý stál na zemi opřený o stěnu.</p>
				<p class="T2">„Slávinko, ty jsi malířka, má to ňákou cenu?“ ptala se ztišeným hlasem a napjala paže, aby měla obraz dál od očí. Koukaly jsme společně na tu zašlou reprodukci, van Gogh, slunečnice ve váze, rám z umělé hmoty. Teta ho otočila. Vzadu byl zaprášený štítek. Místní národní výbor Neměřice.</p>
				<p class="T2">Zakroutila jsem hlavou. Teta položila obraz k druhému na zem. Než vykročila zpátky na schodiště, otočila se ke mně.</p>
				<p class="T2">„Pojď si nahoru něco vzít. Jsou tam po nebožce tetě nějaký šperky a foťák a fén, musel bejt drahej.“</p>
				<p class="T2">Zase jsem zakroutila hlavou. Naklonila se ke mně, trnula jsem, že teď si toho trička ušpiněného na těch dvou místech musí všimnout.</p>
				<p class="T2">„Na tátu nedej, sedí tam celou dobu jako kakabus,“ zase ztišila hlas, „je tam i ňáký ložní, nepoužitý. A metry záclon, ještě neušitý…“</p>
				<p class="T2">Vracela jsem se k tátovi. Slávinko, ty jsi malířka, hm… musela bych se smát, kdyby se mi bývalo nechtělo brečet, podle Roberta jsem blbá prodavačka. Táta tam seděl v té šedé seprané košili, ale byla čistá a já jsem měla ušpiněné tričko. Ty jeho věčné šedivé košile, co je dřív fasovali u Dopravních podniků, co si pamatuju, tak vlály na zahradě na šňůře mezi stromy. Máma mu je prala, skoro nikdy nenosil jiné. Teď seděl na pohovce a usmál se na mě. Chvíli mi bylo jedno, jestli si něčeho na mně všimne, nebo ne. Ale on se stejně koukal tak nějak skrze mě, skrze ten lehce umouněný bílý topík z úpletu.</p>
				<p class="T2">Kolínská teta i s Robertem už byli pryč. Seděla jsem zase na pohovce vedle táty, pod paží a na zádech mě to svědilo, tak už jsem si přála svléknout to tričko, stoupnout si doma v koupelně pod sprchu. Držela jsem si v dlani pravé ruky bradu a předloktí mě křížem zakrývalo, alespoň napůl. Měla jsem tak sucho v krku a věděla jsem, že už brzo pojedeme. Když jsem přivřela oči a dívala se jenom do svých víček, chvělo se tam světlo, jako na vějíři roztaženém proti palčivému slunci, co mi vytahuje slzy. Šimraly mě na patře a hlavně na řasách a už už hrozily, že se překulí přes okraj a rozběhnou se dolů po tváři. Zaklonila jsem hlavu, rychle jsem je rozmázla hřbetem ruky a ten zbytek jsem polkla.</p>
				<p class="T2">„Krucinál, zaber!“ vytrhlo mě z trýznivého polosna hlasité zvolání. Byl to neměřický strejda. Stěhovali spolu se strejdou z Radimilic nějaký starý masivní kredenc po schodech dolů. Zapříčili se v ohybu schodiště a nemohli dál. Neměřická teta s manželem zůstali nahoře nad kredencem, radimilický strejda stál dole a otočil se k nám.</p>
				<p class="T2">„Kurva, Pepíku, to nám nemůžeš pomoct?“</p>
				<p class="T2">Viděla jsem, jak to tátovi maličko zacukalo ve tváři.</p>
				<p class="T2">„Měli jste to zvednout nad zábradlí,“ zakřičel na ně.</p>
				<p class="T2">„To víme taky, ty chytrej,“ podrážděně se ozval shora strejda z Neměřic, „ale jak jsme to asi mohli ve dvou vyzvednout? Je to těžký jak kráva.“</p>
				<p class="T2">„Teď už s tím nehnem,“ řekl radimilický strejda a zdola obhlížel ten kus nábytku ze všech stran, „už to nepude tam ani zpátky.“</p>
				<p class="T2">Teta si nahoře sedla na schod a radili se všichni tři přes těžký kredenc zaseknutý mezi nimi. A já jsem nejdřív ucítila a pak i slyšela, jak se pohovka pod námi v rychlém rytmu pohupuje na vrzavých pružinách. Podívala jsem se přes rameno na tátu a chvíli jsem udivena zírala na jeho ramena, jak se otřásají, ale pusu měl pevně sevřenou a všechen ten dušený smích mu šel jenom z očí upřených do desky konferenčního stolku před námi.</p>
				<p class="T2">Neměřický strejda vztekle nakopl hnědý kredenc, ale radimilický strejda dole ohledával rukama ten těžký kus nábytku.</p>
				<p class="T2">„Hele, Venco,“ zadíval se pak nahoru přes kredenc na Neměřické, „ta zadní stěna je jen z překližky a je tam zatlučená na hřebíky zevnitř. Jediná možnost je vrazit tu stěnu dovnitř, tím vleze roh zábradlí do kredence a uvolníme si pravou stranu. Pak už to pude.“</p>
				<p class="T2">Teta nahoře ožila, vstala a s obavami pozorovala strejdu z Radimilic, jak nese sekeru.</p>
				<p class="T2">„To ne, Láďo, to nedělej!“ vykřikla teta skoro zoufale, pochopila jsem, že kredenc má jít do Neměřic.</p>
				<p class="T2">„Jinak to neuvolníme, Růžo,“ řekl strejda, „vemu to sekerou naplocho, nic tomu neudělám.“</p>
				<p class="T2">„Ne, Láďo, prosím tě, Dášo, ať to nedělá!“ obrátila se zoufale na radimilickou tetu. Ta jen mlčky přihlížela a krčila rameny.</p>
				<p class="T2">Neměřická teta vypadala vyděšeně, a kdyby mohla, asi by se vrhla na radimilického strejdu a vyrvala mu sekeru z ruky. Jenže mezi nimi stál ten kredenc. Strejda se už už napřahoval…</p>
				<p class="T2">„Láďo, nééé…“ teta se napasovala svým neforemným tělem na zábradlí, skoro si tam lehla a rukama se zachytávala boků kredence, aby nesletěla ze schodů. Strejda z Neměřic ji chytil a strhl zpátky a strejda dole nechápavě koukal na oba nahoře.</p>
				<p class="T2">„Co blbneš?“ vypravil ze sebe a spustil ruku se sekerou podél těla.</p>
				<p class="T2">„Nemlať do toho, ti říkám,“ řekla rozčileně teta, „je tam ten porcelán.“</p>
				<p class="T2">Strejda z Radimilic se podíval a polkl naprázdno. „Teda, Růžo, to se neřeklo!“</p>
				<p class="T2">Táta už to nevydržel a rozesmál se, sice potichu, ale slyšet to bylo pěkně. Podívala jsem se zpátky ke schodišti.</p>
				<p class="T2">„Přece jsme se domluvili, že nejdřív nábytek! Porcelán a sklo se rozdělí až potom,“ teta z Radimilic měla pěkně naštvaný hlas a popichovala svého muže, ať taky něco řekne. Neměřická teta už se nezmohla na odpověď, jenom se držela kredence.</p>
				<p class="T2">A mračil se taky strejda nahoře vedle ní a podrážděně křikl na tátu dolů: „Co se tam směješ, ty vole, nic tu neděláš, jen se tlemíš…“</p>
				<p class="T2">Táta si vesele povzdechl a stoupl si, přejel si dlaněmi tvář, jako by chtěl do nich zachytit ten úsměv a schovat ho do kapsy.</p>
				<p class="T2">„Tak pudem,“ řekl mi a vzal moje vlasy do hrsti a zaškrábal mě na hlavě, jak to vždycky dělával. Taky jsem vstala a za chvíli už jsme stáli na sluníčku před tím velkým barákem strejdy z Řepic. Na vozíku za jedním z aut už byly narovnané nějaké židle a stolky a dvě kartonové bedny. Dodávkové auto radimilického strejdy bylo otevřené a koukal z něho srolovaný koberec. Nasedli jsme do naší škodovky, stáhla jsem hned okýnko, protože tam bylo nesnesitelné horko. Žízní jsem už ani nemohla polykat. Ale hlavně že už jsem byla schovaná v autě, s tím nemožně umazaným topíkem. A táta jako by mi četl myšlenky:</p>
				<p class="T2">„Na návsi zastavíme u krámu, mám děsnou žízeň. Ty taky, ne?“</p>
				<p class="T2">Přikývla jsem. Řepice mají velkou náves, skoro jako náměstíčko. Dokonce je tam namalovaný i přechod pro chodce. Bylo poledne, kolem silnice stála zaparkovaná auta, náklaďáky, traktor. Táta zastavil u chodníku.</p>
				<p class="T2">„Slávi, skoč tam a přines flašku minerálky,“ podával mi padesátikorunu. Ke krámu se trousili chlapi v montérkách, stáhlo se to ve mně, že budu teď muset zase ven mezi lidi, mezi ty chlápky, co na mě budou čumět a očima ohledávat moje bílé tričko.</p>
				<p class="T2">„Já tam nejdu, tati.“</p>
				<p class="T2">„Dělej, doběhni tam.“</p>
				<p class="T2">„Já nejdu,“ řekla jsem umíněně a dívala se dolů na sebe, na ty šmouhy v bílém řádkování úpletu.</p>
				<p class="T2">„Krucinál, koukej mazat!“ vyletěl táta. „Já mám nervy v kýblu, a ještě ty mě štvi!“</p>
				<p class="T2">To leknutí mě napružilo, nepamatovala jsem si, kdy naposled na mě táta takhle zvýšil hlas. Sebrala jsem mu bankovku z prstů, otevřela dveře a šla jsem poslušně ke krámu. Uvnitř mě zasáhl studený vzduch od chladicích vitrín. Fronta nebyla dlouhá, založila jsem si ruce na prsou a v bojovném postoji jsem se posouvala k prodavačce. Nekoukala jsem napravo nalevo, jen na její růžové baculaté ruce, jak krájejí slaninu a váží vlašský salát na talířku. Byla ve věku neměřické tety, měla i podobné kudrnaté blond vlasy. Jen sponka v nich přidržovala kousek bílé krajky.</p>
				<p class="T2">„Dneska přivezli koňskej salám,“ říkala staršímu pánovi, co stál přede mnou. Ten se díval do vitríny a zakroutil prošedivělou hlavou.</p>
				<p class="T2">„Jíst koně? Kde jste to viděla? Koně se maj pohřbívat, ne dávat do salámu! Dejte mi debrecínku, dvacet deka.“</p>
				<p class="T2">Vracela jsem se s lahví minerálky, upila jsem už cestou k autu a pak jsem seděla vedle táty a ty slzy zase lechtaly na řasách a pak už jsem je neudržela, tekly dolů, kolem pusy. Utírala jsem si je rukou a táta už musel slyšet, jak vzlykám, nedalo se to zastavit. Ani jsem se už nesnažila, všechno ve mně povolilo a provalilo se to ven, to, co se od rána seběhlo.</p>
				<p class="T2">„Slávi, co je,“ slyšela jsem tátu, „co brečíš, prosím tě?“</p>
				<p class="T2">Pak zastavil u stoky, otevřela jsem oči, stáli jsme na úzké silnici mezi poli. Utírala jsem si oči, ucítila jsem zase tátovu ruku ve vlasech.</p>
				<p class="T2">„Tak promiň, že jsem na tebe tak křiknul. Stáli jsme v zákazu zastavení, nechtěl jsem se tam dlouho zdržovat, no… Slávko, co bulíš?“</p>
				<p class="T2">Zase jsme se rozjeli, už to bylo lepší. Vjeli jsme do lesa, do hlubokého stínu, který mi hladil pálící oči.</p>
				<p class="T2">„Tati, cítil ses někdy poníženej…?“ zeptala jsem se už uklidněným hlasem. Podíval se na mě od volantu překvapeně.</p>
				<p class="T2">„Slávi, copak se ti to honí hlavou, proboha?“ Dívala jsem se na jeho silné paže, rukávy košile měl ohrnuté k loktům. „Jak to myslíš, poníženej?“</p>
				<p class="T2">Měl dojemně nejistý hlas, můj táta, takový silný chlap nemůže mít nikdy pocit ponížení, říkala jsem si. Ještě jsem si pamatovala jeho sílu v pažích, není to tak dávno, co mě občas zdvihl do náruče a roztočil dokola.</p>
				<p class="T2">„Ty ses někdy cítila ponížená?“</p>
				<p class="T2">Zakroutila jsem hlavou. Vzpomněla jsem si na základní školu, před pár lety, kluci mě občas ve třídě zahnali do kouta, i jiné holky, které už vypadaly vyspěle, a sahali mi na prsa, snažila jsem se vždycky co nejdřív vyškubnout a utéct na chodbu. Zakroutila jsem hlavou a nic jsem neřekla.</p>
				<p class="T2">„Já vím, že už jsi dospělá,“ řekl táta a usmál se, „už nejsi žádná malá holka. Máš v hlavě různý otázky a tak…“</p>
				<p class="T2">Měla jsem vždycky tak ráda, když se táta takhle usmál. Nebývalo to často, aspoň poslední dobou ne. Pořád byl jen v tom náklaďáku.</p>
				<p class="T2">„Život není někdy lehkej, víš, Slávi. Ale to všechno zažiješ. Von Standa, řepickej strejda, nebyl špatnej chlap. Jen byl z tý starý doby, prostě. Když jsme se s několika dalšíma lidma z Městce trhli od Dopravních podniků, že koupíme náklaďáky a pudeme do soukroma, tak to nemoh strávit. Byl náměstek ředitele. Běhal tam po dvoře mezi autama a křičel na nás, že jsme zrádci a já nevím co všechno. To už jsou štyry roky, hned na jaře po sametový revoluci.“</p>
				<p class="T2">„Já jsem měla strejdu taky ráda.“</p>
				<p class="T2">„Von byl veselej chlápek a párkrát nám pomoh. Aby se naše Věrka dostala na školu, třeba. Měl tam známý přes partaj. Pak za to čekal, že k němu budu loajální.“</p>
				<p class="T2">„Co to znamená, loajální?“ nevěděla jsem.</p>
				<p class="T2">„No prostě, jako že budu stát zase na oplátku při něm, když bude potřebovat. Jak ses ptala na to ponížení, tak… někdy v třiaosmdesátým zorganizoval v podniku podpisovou akci, jako že my šoféři souhlasíme, aby byly ruský rakety rozmístěný na našem území. Nikdo z chlapů to ze začátku nechtěl podepsat, von mě zavolal do kanceláře, to bylo právě v tý době, kdy měla jít Věra na střední školu. Tak jsem to podepsal. Co jsem moh dělat? Potom i většina ostatních. Vodnes to lejstro potom někam na národní výbor…“</p>
				<p class="T2">Vyjeli jsme z lesa a pod námi v údolí už byla řeka a komíny a střechy Nového Městce. Takhle si se mnou táta ještě nikdy nepovídal.</p>
				<p class="T2">„A dostaneš taky něco po strejdovi? Teď by se nám nějaký peníze hodily, ne?“ zeptala jsem se.</p>
				<p class="T2">„Vidělas to tam sama, ne? Mám se tam s nima tahat o kastroly? Myslel jsem, že ten barák společně prodáme a rozdělíme se o peníze. Jenže Venca, strejda z Radimilic, si ho chce nechat a nastěhovat se tam. Jsou teď s rodinou ve státním bytě. A že nás ostatní jako vyplatí. Jenže nemá moc peněz, tak chce, abysme mu počkali.“</p>
				<p class="T2">Zbytek cesty jsem přemýšlela, co asi řeknu zítra Erice. Konečně jsme zastavili před brankou, vyběhla jsem otevřít vrata do garáže, abych už mohla co nejdřív pod sprchu a převléct se, než nás mamka zavolá k pozdnímu obědu.</p>
			</div>
		</div>
	</body>
</html>
