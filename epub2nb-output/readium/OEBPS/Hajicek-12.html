<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Hajicek-12.html</title>
		<link href="template.css" rel="stylesheet" type="text/css"/>
	</head>
	<body>
		<div id="Hajicek-12.html" xml:lang="cs-CZ">
			<div class="frame">
				<p class="PB"/>
				<p id="toc_marker-9" class="T3">Příběh milovnice koňakových špiček</p>
				<p class="T1">V cukrárně na Linecké třídě se perou vůně, tiše vrčí stroj na zmrzlinu, hodiny nade dveřmi ukazují něco po třetí, jsou z pastelově modrého a růžového plastu, vypadají jako z marcipánu. Paní Kühlmayer si to hasí k pultu, div by nepředběhla ostatní. Je malá a nevidí přes dva lidi ve frontě před sebou. Nahlíží netrpělivě do chladicích vitrín, vytahuje se na špičky.</p>
				<p class="T2">„Jo, jsou tady, můj bože,“ vydechne, když se dostane na řadu.</p>
				<p class="T2">Dívka za pultem ji trochu znuděně sleduje. Dost hlasitá paní na tohle městečko.</p>
				<p class="T2">„Víc než dvacet let jsem se na ně těšila, holčičko! No jo, přesně třiadvacet let to je.“</p>
				<p class="T2">Poručí si dvě koňakové špičky na talířek.</p>
				<p class="T2">„A jednu vídeň, prosím. Čí vy jste, slečinko?“</p>
				<p class="T2">„Jak, čí?“</p>
				<p class="T2">„No jak se jmenujete?“ ptá se paní Kühlmayer zpříma.</p>
				<p class="T2">„Tereza Mrázková,“ odpoví mladá prodavačka poslušně.</p>
				<p class="T2">„Venci Mrázka? Kuchaře od Valentů?“</p>
				<p class="T2">„Můj taťka má hospodu a tuhle cukrárnu,“ řekne slečna trochu zaraženě.</p>
				<p class="T2">„Je takovej udělanej, černej, kudrnatej, ne?“</p>
				<p class="T2">„No, taťka je dost tlustej a šedivej…“</p>
				<p class="T2">„Aha,“ paní Kühlmayer se rozesměje na celé kolo.</p>
				<p class="T2">„Ale v hospodě dřív vařil,“ připouští Tereza.</p>
				<p class="T2">„Dyť já vím, jiní Mrázkové tu nebyli. Brácha byl u dráhy.“</p>
				<p class="T2">„Myslíte strejdu? Dělá dispečera.“</p>
				<p class="T2">Paní Kühlmayer se obřadně usadí u kulatého stolečku, rozhlíží se po modře vymalovaných stěnách s obrázky secesních dívek.</p>
				<p class="T2">„Máte to tady moc pěkný, Terezo, dřív tu bejval takovej krámek. Mlíko, chleba, polotovary, jestli si dobře pamatuju. Táta to koupil?“</p>
				<p class="T2">„Ne, můj děda to dostal v restitucích.“</p>
				<p class="T2">„Počkej, tvůj děda pocházel přece z Neměřic!“</p>
				<p class="T2">„Ale jako od mamky děda, víte? Ten druhej,“ vysvětluje Tereza.</p>
				<p class="T2">„Tak to jo. Nahoře nad krámem bydleli… Prouzovi?“</p>
				<p class="T2">Tereza přikývne.</p>
				<p class="T2">„Jo počkej, tak Venca,“ usměje se paní Kühlmayer, „tak Venca to dal dohromady s Helenou,“ říká si už spíš pro sebe. A pak nahlas: „Je tvoje máma Helena? Nebo Jarka?“</p>
				<p class="T2">„Helena. Teta Jarka bydlí v bytovce.“</p>
				<p class="T2">„Tak, a vím všechno,“ usmívá se spokojeně paní Kühlmayer. Zakousne se s chutí do čokoládové špičky.</p>
				<p class="T2">„Tak to je historickej okamžik, Terezko. Po tolika letech zase mlsám koňakovou špičku. A je nemlich stejná jako tenkrát. Je to vůbec možný?“</p>
				<p class="T2">„Kdy tenkrát?“ ptá se Tereza.</p>
				<p class="T2">„Odmala jsem je milovala, špičky, maminka mi je kupovala, když do Neměřic zajížděla pojízdná prodejna. To bylo vždycky v úterý. Ve čtvrtek jezdila zase masna,“ vypráví paní Kühlmayer a s chutí se pouští do druhé špičky, „vozili zákusky v takovejch dřevěnejch bedničkách vystlanejch voskovým papírem. Pamatuju si ty oprejskaný bedýnky, ještě jsem ani nedosáhla na pult. A poslední koňakovou špičku jsem si dala někdy v sedmadvaceti, to bylo na podzim vosumašedesátýho.“</p>
				<p class="T2">Tereza obsluhuje další zákazníky a paní Kühlmayer dopíjí vídeňskou kávu, kulatý obličej nad sklenicí a prázdným talířkem, vlasy obarvené do fialového odstínu.</p>
				<p class="T2">„A kde máš maminku, Terezo?“</p>
				<p class="T2">„Je na zahrádce. Já tu jsem přes prázdniny a o sobotách. A vy bydlíte v Rakousku?“ zeptá se nesměle.</p>
				<p class="T2">„Už čtvrt století, holčičko, ale pocházím z Neměřic, z chalupy.“</p>
				<p class="T2">„A v Rakousku nemáte zákusky?“</p>
				<p class="T2">Paní Kühlmayer se rozesměje, „Terezko, u nás v Salcburku je cukráren snad padesát, to mi věř. Když si chceš dát s kamarádkou fajnový kafe, jdeš na Residenzplatz do Café Tomaselli, z terasy se koukáš na zástupy turistů, co se jdou mrknout za roh na sochu velkýho Amadea, upíjíš <span class="italic" style="font-size:0.9em;">tasse melange </span>a zakusuješ k tomu <span class="italic" style="font-size:0.9em;">Sacherdort.</span> A hned naproti vidíš cukrárnu Fürst, kde maj zaručeně pravý <span class="italic" style="font-size:0.9em;">Mozartkugeln,</span> v modrým papírku. A hned za roh vidíš na Josef Holzmayr Süsswaren, tam maj ty Mozartovo koule balený v červeným papírku a taky zaručeně echt! Vyber si… A zákusků jsou tam stovky, nejfajnovější dortíky a nejjemnější čokoláda,“ paní Kühlmayer trochu zvážní, „ale takovouhle špičku, co jsem si dávala jako malá holka, tam nikde nekoupíš.“</p>
				<p class="T2">„Vážně?“ Tereza na chvíli přestane přerovnávat sladkosti ve vitríně a podívá se na tácek s koňakovými špičkami. „Ale stejně nechápu, co vám na nich tak chutná, jsou docela obyčejný.“</p>
				<p class="T2">„Jsi mlaďoučká,“ usmívá se paní Kühlmayer. Pak si zamyšleně škrábe pravý spánek nožičkou dioptrických brýlí, „ta chuť, totiž, tahleta chuť mi přinese na jazyk něco, co ten nejlepší <span class="italic" style="font-size:0.9em;">Sacherdort</span> v Zauner nikdy nedokáže… víš? Víš, kde je Zauner? Až pojedeš někdy tam k nám do Land Salzburg a budeš chtít někoho pozvat do vopravdu vyhlášený cukrárny, zajeď do Bad Ischl, to je takový lázeňský městečko, kde si užíval císař líbánky, akorát že ne se svojí ženou, che che, zkrátka zajeď tam a vem ho do Konditorei Zauner. Z tolika delikátních dortíků, čokoládovejch ježků a marcipánu se každýmu musí zatočit hlava.“</p>
				<p class="T2">„Ale špička je špička, říkáte?“ řekne rozpustile Tereza a prohlíží si spokojenou a trochu zasněnou paní, na kterou už jdou léta.</p>
				<p class="T2">„Jo jo,“ pokyvuje dál zamyšleně hlavou, „já vím, že je vobyčejná a za moc nestojí, ale v tý chuti to pořád je. Všechno to <span class="italic" style="font-size:0.9em;">tenkrát</span>. To, co už bylo. To mládí, víš?“</p>
				<p class="T2">Paní Kühlmayer se podívá se soustředěným výrazem na Terezu.</p>
				<p class="T2">„Víš, co je podle mě mládí?“ chvíli jen mlčí, jako by čekala na odpověď. „Mládí je přece pomyšlení, že všechno to nejkrásnější teprve bude.“</p>
				<p class="T2">Nad stolky cinknou hodiny celou, paní Kühlmayer se podívá na svoje hodinky na zápěstí.</p>
				<p class="T2">„Tak abych nepřišla pozdě. U kašny mám sraz s Hankou Přibylovou. Skoro po pětadvaceti letech, Terezko. Moje nejlepší kamarádka. Znáš ji, ne?“</p>
				<p class="T2">„Přibylová?“</p>
				<p class="T2">„Promiň, vlastně Váňová, už hodně dlouho. Trochu jsme si psaly, poslední léta,“ paní Kühlmayer už stojí u dveří.</p>
				<p class="T2">„No jasně, chodím se k ní stříhat. Už odmala.“</p>
				<p class="T2">„Moc děkuju, za tu špičku po letech. Máte to tu pěkný, je vidět, že se staráte. A pozdravuj maminku, Terezko, řekni — od jedný starý ukecaný ženský, Jany Homolový…“</p>
				<p class="T1">Skleněné nástěnné hodiny nad barem ukrojily štíhlými rafičkami další kousek sobotní noci. V přítmí mezi stolky bloudí číšník, mladý, opálený kluk. Trochu se ve službě nudí. Na to, že zábava se má už dávno rozjíždět, je tu docela klid. Podezřele málo pohybu i na tohle malé město. Skoro by stihl dát si venku čouda. Stojí ve dveřích, bílá košile odráží světla všech lamp dokola náměstí. Ale nějaká tržba přece bude, pár večeří, piva, kafata a tamhleta baba, co sedí s kadeřnicí Váňovou, si pořád objednává koňaky. Před večeří i po ní.</p>
				<p class="T2">„Můžeme si vůbec všechno říct za štyry hodiny? Čtvrtstoletí života…?“ kroutí hlavou paní Váňová. Ucucává koňak, co objednává paní Kühlmayer. Není zvyklá tohle pít. Kroutí jí to pusu.</p>
				<p class="T2">„Ale mám z tebe radost, Hanko, živnost máš slušnou, votáčíš se, máš rodinu, holku na gymplu a jsi pořád skvělá kamarádka…“ říká paní Kühlmayer, chytnou se na stole za ruce.</p>
				<p class="T2">„A já jsem věděla, že ty se ve světě neztratíš,“ usmívá se paní Váňová.</p>
				<p class="T2">„Prosím tě, jakej svět? Do Salcburku je to z Novýho Městce jako do Brna…“</p>
				<p class="T2">„No jo, ale pro nás to je svět. Byl… Dyť víš, jak to bejvalo. Kousek za Městcem už ve vlaku procházeli vagonama péesáci, chtěli vobčanku a ptali se, kam jedeš a za kým, i když jsi měla v ruce dva kýble a bylo jasný, že jedeš do lesa na borůvky.“</p>
				<p class="T2">„V létě za mnou přijedeš, Hanko, vemeš manžela a vaši Alici a já vás provedu po Salcburku a vykoupat se pojedem na Mondsee.“</p>
				<p class="T2">„Žiješ si dobře, Janičko?“ ptá se paní Váňová.</p>
				<p class="T2">„Dobře, Hanko. To víš, začátky nebyly lehký, než se naučíš jazyk, musela jsem udělat kurzy, zkoušky, když jsem chtěla dostat práci ve špitále. Ale utíká to, Unfallkrankenhaus Salzburg už patnáctej rok, Hani. Už jsem tam pomalu za inventář. A za kvalifikovanou práci se platí dobře, víš, jako zdravotní sestra si nestěžuju.“</p>
				<p class="T2">K baru si sedl policista v uniformě, kluk na druhé straně dlouhého pultu automaticky otvírá chladničku, ale než sáhne pro orosenou láhev, ještě se pro jistotu zeptá:</p>
				<p class="T2">„Jednu minerálku, pane Kalich?“</p>
				<p class="T2">„Jasně, Petříku, jak jinak. Jsem ve službě.“</p>
				<p class="T2">„Dneska je klid, ne?“</p>
				<p class="T2">„Ale jo. Jde to. Po jedný zajedem k hotelu u řeky, až to bude chodit z diskotéky. Aby nedělali moc vyrvál, víš, máme na stole už pár stížností…“</p>
				<p class="T2">Číšník kasíruje zase jeden stůl a kuchař už před chvilkou odjel na kole domů.</p>
				<p class="T2">„No a Brynda? Co Petr Bryndů? Toho jsme zatím nezdrbly,“ culí se paní Kühlmayer, „to bejval fešák, hraje ještě na kytáru v tý kapele?“</p>
				<p class="T2">„Proboha, v jaký kapele, Jano?“ směje se kamarádka nad sklenkou koňaku.</p>
				<p class="T2">„No byli dva, přece, Petr hrával na kytaru, nosil vlasy na ramena, takovej rebel, holky na něj letěly… a s ním v partě byl ještě ten, co mu říkali Harry, ale ten už byl starší…“ vysvětluje paní Kühlmayer.</p>
				<p class="T2">„Jo ty myslíš Míru Boušků a tu partu kolem Bryndy…“</p>
				<p class="T2">„Jo, Brynda! A s ním se taky kamarádil Venca Mrázků, byla jsem teď v jeho cukrárně, kluci se mu tehdy smáli, že je posera, když došlo k nějaký bitce na taneční zábavě, schovával se prej vždycky za Bryndu, aby ňákou neslíznul…“</p>
				<p class="T2">„Ach jo, Jano, to je let… Ty nevíš, jak to bylo s Bryndou?“</p>
				<p class="T2">„Jak já bych mohla něco vědět, holka?“</p>
				<p class="T2">„Asi patnáct kilometrů od Městce směrem k hranicím jsi musela jet kolem takovýho baráku se zahradou, je to hned u silnice. Menší růžovej barák s cedulí Erotic club nonstop. Nevšimla sis? Tak to patří Bryndovi, pochází vodtud a vrátil se tam.“</p>
				<p class="T2">„Takže z bohéma s kytarou se stal nějakej kuplíř nebo co?“ překvapeně zírá paní s fialovou ondulací.</p>
				<p class="T2">„Jenže ještě nevíš to mezi tím,“ kroutí hlavou paní Váňová, „to je na tom to nejlepší. Petr, ten bohém s kytarou, jak říkáš, se v sedmdesátejch letech uklidnil, až moc, a začal dělat kariéru. Na národním výboru tady v Novým Městci začínal jako nějakej referent, pak si dělal politickou školu až v Praze, byl tajemníkem a nakonec předsedou a šéfem nový městecký káesčé a vedoucím ideologický komise na radnici a já nevím co všechno. Prostě velký zvíře.“</p>
				<p class="T2">„No a teď? Teď jako…“</p>
				<p class="T2">„Po revoluci ho vymetli, odevšad musel odejít, prej pak vystoupil i ze strany a načas někam zmizel. V tý době už mu patřily ty nemovitosti tam u hranic, zdědil je. Do baráku se nastěhoval a garáž natřel narůžovo a otevřel tam bordel.“</p>
				<p class="T2">„To nechápu,“ kroutí pomalu hlavou paní Kühlmayer.</p>
				<p class="T2">„Tyhle věci se nedaj pochopit, ty se prostě stanou a ty na to jen čumíš, nevěříš a říkáš si, jací lidi byli a jací jsou najednou teď…“</p>
				<p class="T2">V té chvíli už byl celý interiér restaurace tichý, z rohu blikaly herní automaty, všechny barové stoličky opuštěné.</p>
				<p class="T2">„A ta holička, co ses u ní učila, Hanko? Taková panička, blond vlasy nahoru, jak se to tenkrát nosilo.“</p>
				<p class="T2">„No jo, myslíš Marušku Duchcovou…“</p>
				<p class="T2">„Jo, tu! Byla už tenkrát podruhý rozvedená. To byla fešanda, panečku. Pamatuju se, jak nám, mladejm holkám rozchechtanejm, dávala lekce, jak si začít s chlapama.“</p>
				<p class="T2">„A sama na to dojela. Nepoznala bys ji dneska. Občas se u mě staví.“ Paní Váňová se dívá do koňakové skleničky, jako by něco četla z její hladiny.</p>
				<p class="T2">„Hani, já nás pořád vidím, jak v jednašedesátým roce, na tom plese, pamatuješ? Posádkovej ples, tady v městeckým kulturáku, moje maminka nám oběma k šatům ušila ze stejný látky malý taštičky, pompadůrky,“ paní Kühlmayer se zakucká smíchem a koňakem z poloprázdné skleničky, „a kluci z učňáku dole na silnici na nás křičeli a mávali, protože je tam ti lampasáci nepustili, že neměli kravaty. A my dvě venku na balkoně jsme na ně pokřikovaly a mávaly těma pompadůrkama…“</p>
				<p class="T2">Obě kamarádky se otřásají smíchy, hlavami těsně u sebe nad tmavočerveným ubrusem.</p>
				<p class="T2">„… my tam stály a mávaly na ně těma pompadůrkama…“</p>
				<p class="T2">Číšník donáší ještě vodu, vrací se pomalu k baru a kroutí hlavou, jak se mu tady ty dvě báby namazaly.</p>
				<p class="T2">„Ale něco ti ještě musím vyprávět, Hanko,“ nakloní se paní Kühlmayer přes stůl ke kamarádce, „něco takovýho zažiješ jednou v životě. Až když je ženský jako teď nám, tak se ti tohle může přihodit, a je to… je to takový krásný, takový… zvláštní, víš, napínavý.“</p>
				<p class="T2">„Bože, co, Janičko?“</p>
				<p class="T2">Paní Kühlmayer se usmívá a v očích jí jiskří tahle noc a koňak a nějaká pravda nebo poznání, jemné až do sametu.</p>
				<p class="T2">„Když máš za sebou půl života, co půl, tři čtvrtě života a všechno už máš zažitý, tak si myslíš, že už tě nic nemůže vyvést z míry, celej život už máš jakžtakž srovnanej a uspořádanej, stokrát sis ho už projela tam a zpátky, když nemůžeš spát. Nespavost je hrozná věc. Jako když stojíš s autem v desetikilometrový Stau před Salcburkem a není úniku, posunuješ se metr po metru a nemáš šanci to otočit a vrátit se nebo to objet po dálnici na Thalgau, musíš si to vytrpět, suneš se pomaloučku k ránu, v potu a v žízni, všechno si to znovu projíždíš, lásky a svatbu a dítě a sbalený kufry a mámu s tátou za vostnatejma drátama, utečeneckej lágr, rozvod a samotu, ale tvrdě makáš a ze všeho se vyhrabeš a pak máš i čas si zase něco užít a trochu se podívat po světě, to je všechno krásný a je to dobrý a i špatný a je to tvoje a pak? Pak můžeš zažít něco takovýho jako já včera,“ paní Kühlmayer upila z koňakové skleničky a přivřela oči.</p>
				<p class="T2">„Ale co?“ nedočkavě a prosebně protáhne paní Váňová.</p>
				<p class="T2">„Setkala jsem se se svojí první láskou. S ním. Chápeš?“</p>
				<p class="T2">„S kým?“ nechápavě a netrpělivě šeptá paní kadeřnice.</p>
				<p class="T2">„Prostě s tím, s kterým to všechno bylo poprvé.“</p>
				<p class="T2">Na tváři paní Váňové je znát to rozpomínání, hraje jí v obličeji, přichází to z dálky, ale na rtech v úsměvu už se objevuje a v očích se pak rozzáří to jméno.</p>
				<p class="T2">„S Láďou… eeeh, Matějovským?“</p>
				<p class="T2">„S Láďou,“ přikývne paní Kühlmayer, „představ si, s Ládíkem, po třiceti letech.“</p>
				<p class="T2">„Můj bože, Láďa. Občas ho vídám, spíš o něm slýchám.“</p>
				<p class="T2">„A co? Co se o něm povídá?“</p>
				<p class="T2">„No, je teď podnikatel, prej vydělává dost peněz,“ krčí rameny paní Váňová, „nevím, říká se prostě, že jsou v balíku.“</p>
				<p class="T2">„Ale neříká se o něm nic špatnýho, ne?“ vyzvídá kamarádka.</p>
				<p class="T2">„Já fakt nevím, Janičko, lidi toho napovídají, kór u mě v kadeřnictví. Pouštím to druhým uchem ven.“</p>
				<p class="T2">„Já na Láďu nedám dopustit, Hanko. To naše setkání bylo takový zvláštní a milý. A vobyčejný, vlastně…“</p>
				<p class="T2">„Jak to bylo, povídej. Jak tě to vůbec napadlo?“</p>
				<p class="T2">„Myslela jsem na to už tehdy, když jsem plánovala tuhle cestu. To víš, že vážený pan doktor Kühlmayer nic nevěděl a neví. Není to nic špatnýho, byli jsme s Láďou na obědě a on mi přines kytku, a to bylo všechno. Ale proč bych se s tímhle svěřovala doma? Je to krásný tím, že je to ve mně, chovám si to uvnitř a řeknu to tobě, starý kamarádce, co to všechno pamatuje se mnou. V tom je to kouzlo, víš? Takový malý nevinný tajemství. Jinak by někam odlítlo…“</p>
				<p class="T2">Restaurace už je skoro prázdná a náměstíčko za okny ztichlé. Ještě solené mandle a minerálku a poslední koňáček na závěr.</p>
				<p class="T2">„… telefonní číslo jsem našla v seznamu až tady. Třásla se mi ruka, když jsem ho vytáčela. Po takovejch letech, zkus si to představit, nevíš, co můžeš čekat. V paměti máš někoho, ale kdo se ti ozve na druhý straně telefonu? A kdo ti pak přijde naproti? To jsou otázky. Můžu ti říct, že jsem zažila už leccos, ale když se ozval dlouhej tón ve sluchátku, bušilo mi srdce jako ňáký školačce.“</p>
				<p class="T2">„A zvednul to on? Nebo manželka?“ visí na rtech kamarádky paní Váňová.</p>
				<p class="T2">„Ozval se mužskej hlas, to víš, že bych ho nepoznala. Matějovský, ozvalo se. Tady Jana, povídám. A on, která Jana? Povídám, Jana. Já znám Jan, on na to… A já na něj, ale já jsem <span class="italic" style="font-size:0.9em;">ta</span> Jana…“</p>
				<p class="T2">Obě se napily, paní Kühlmayer se ještě chvěly ruce tou nedávnou vzpomínkou.</p>
				<p class="T2">„Chvíli ticho a pak povídá, ahoj. Tak tiše… to víš, že mě poznal. Chvíli jsme se oťukávali a já jsem ho pak normálně pozvala na oběd. Na co to protahovat, ne? Už jsem to telefonování chtěla mít za sebou. Dali jsme si sraz tady v Novým Městci, na křižovatce u školy. Prej, jak tě poznám? Zeptal se, a pak jsme se oba rozesmáli. Omlouval se hned za tu netaktní otázku. Povídám, Láďo, uvidíš na křižovatce to největší <span class="verzalky" style="font-size:0.93em;">BMW</span>, jaký jsi kdy viděl, tmavozelený, sedmičková řada s rakouskou poznávací značkou. A z toho <span class="verzalky" style="font-size:0.93em;">BMW</span> vystoupí ta nejtlustší ženská z celýho Land Salzburg. Nesměj se, povídám, malá a tlustá vodbarvená ženská k padesátce. Žádná sexy Janička, jak si ji pamatuješ, v nylonovým svetříku, kterej čmajzla mámě ve skříni.“</p>
				<p class="T2">„Tys ho chtěla odradit, ne?“ směje se kuckavě paní Váňová, oči nasvícené barevnými žárovkami od baru a tím příběhem.</p>
				<p class="T2">„Bylo to báječný, Hanko, nejdřív trošku ostych, to víš, po těch letech. Ale pak jsme si povídali, že to nešlo zastavit, tedy hlavně já, znáš mě, oběd jsme protáhli do půl třetí. Ale on se vlastně nezměnil! A to je pro mě to ohromný zjištění, Hanko! Bejval sportovec a je pořád, štíhlej snad jako tenkrát, a vyprávěl mi, jak s dětma jezdili na lyže a v létě na túry a plavat. Myslím, že je v manželství šťastnej. A takovej plachej, skoro jako kdysi, občas se ohlídnul, jako by ho někdo sledoval, povídám, máš strach z ženy…? Ba ne, Láďa je pořád sportovec a slušňák, takovej poctivej, víš, jak ty děti vychovával a ved ke sportu…“</p>
				<p class="T2">Paní Váňová se usmívá a pak dojde ještě na jeden koňáček, ten opravdu poslední na závěr. A výbuch smíchu.</p>
				<p class="T2">„Hani, představ si nás, jak tam stojíme na balkoně a máváme na kluky těma pompadůrkama…“</p>
				<p class="T2">Hádají se při placení, ona je tu přece doma, ale paní Kühlmayer si nakonec prosadí svou a platí celou útratu. Vyjdou do noci, vzduch je mišunk koňaku a dešťové vody a ztřeštěného smíchu.</p>
				<p class="T2">„… já si vemu štekle a úplně jsem zapomněla na ty vaše <span class="italic" style="font-size:0.9em;">Katzenköpfe,</span> teď se tu na nich zabiju!“</p>
				<p class="T2">Omoklé dlažební kostky na náměstí jsou nerovné a blýskají se, paní Kühlmayer se smeká a kráčí nejistě. Zavěsí se do paní Váňové.</p>
				<p class="T1">„…a my dvě, Hani, jsme tam stály a mávaly na ně těma pompidůrkama…“</p>
				<p class="T2">V dálce za kostelní věží a za mraky už prosvítá bledý proužek nebe, časné ráno polehounku nasvěcuje náměstí.</p>
				<p class="T2">„… prostě je tam nepustili, máničky jedny, a my dvě tam na balkoně stepovaly v mrazu a mávaly na ně těma pumpadůrkama…“</p>
				<p class="T2">Paní Kühlmayer vyprovází kamarádku domů. Pak se ještě sama prochází po náměstí a v uličkách kolem, až ji déšť zmáčí natolik, že pocítí chlad. Sedá do svého <span class="verzalky" style="font-size:0.93em;">BMW</span> a odjíždí směr Neměřice.</p>
				<p class="T1">Kulaté hodiny se strohým ciferníkem na policejní úřadovně ukazují desátou hodinu. Nadstrážmistr Kalich vítá ve dveřích vyšetřovatele z okresu. Vysoký muž v kožené bundě pokládá na psací stůl aktovku. Je mu kolem čtyřicítky, na staršího kolegu v uniformě se roztržitě usměje. Jeho čelo věstí starosti.</p>
				<p class="T2">„Nějakej novej pohyb kolem případu Matějovský, pane Kalich?“ vytahuje spisy, tlustý fascikl. „Chtěl bych to uzavřít. V podstatě toho máme dost na obvinění a předání státnímu zástupci.“</p>
				<p class="T2">„Kdy ho chcete zadržet, pane majore?“ ptá se nadstrážmistr Kalich a dívá se na desky plné lejster.</p>
				<p class="T2">„Zejtra si pro něj dojdem. Říkám, máme toho na něj dost. Celní podvody, krácení daně, to už máme ověřený. Už jsem stáhnul sledovačku. Choval se v poslední době hodně obezřetně, jako by něco tušil.“</p>
				<p class="T2">„Asi bych vám o tom měl říct, pane majore, předevčírem došlo k jednomu setkání, v motorestu u výpadovky směrem na Rakousko,“ říká pomalu nadstrážmistr Kalich.</p>
				<p class="T2">„Vážně? Co to bylo?“ zpozorní vyšetřovatel.</p>
				<p class="T2">„Tmavozelenej bavorák s rakouskou státní značkou. Rakušanka českýho původu. Seděli spolu na obědě, za dvě a půl hodiny se rozešli. Ale…“</p>
				<p class="T2">„Myslíte, že je to důležitý? O koho jde?“</p>
				<p class="T2">„Právě že si myslím, že to bylo ryze soukromý. Znával jsem tu ženu, je to emigrantka. Přijela se asi podívat do starý vlasti, viděl jsem ji tu poprvý. Setkávala se zřejmě se starejma kamarádama z mládí.“</p>
				<p class="T2">„Mohl byste to nějak rychle prověřit?“ ptá se vyšetřovatel a usazuje se na židli za vysokým stohem papírů.</p>
				<p class="T2">„Myslím, že jo.“</p>
				<p class="T2">„Víte, co myslím, pane Kalich, jestli má cenu tu ženskou ještě vyslechnout, než ho seberem.“</p>
				<p class="T2">Nadstrážmistr Kalich zvedne sluchátko a vytočí číslo.</p>
				<p class="T2">„Tady Franta, Hanko, měla bys čas trochu mě vobrat strojkem? Nějak mi to už odrostlo.“</p>
				<p class="T1">Hodiny v kadeřnictví paní Váňové mají jako ciferník zrcadlo, jen dvě rafiky a žádná čísla. Přesný čas lze jen odhadnout, něco mezi půl a tři čtvrtě na jedenáct dopoledne. Visí hned vedle velkého zrcadla, ve kterém se právě vidí nadstrážmistr Kalich, zabalený po krk v bleděmodrém přehozu. Elektrický strojek vrčí, nože nastavené na půl centimetru.</p>
				<p class="T2">„Byla to vopravdu Jana Homolů?“ ptá se.</p>
				<p class="T2">„No jasně, pozvala mě na večeři. Viděly jsme se po třiadvaceti letech,“ říká nadšeně paní kadeřnice.</p>
				<p class="T2">„Pane jo. Po takový době. Divím se, že jsem ji sám vůbec poznal.“</p>
				<p class="T2">„Vůbec nevím, žes ji taky znal. Proč ses u nás na chvíli nezastavil?“</p>
				<p class="T2">„To víš, byl jsem ve službě, to si dám jednu sodu a mažu. V autě čekal kolega. Navíc, já jsem se s Janou znával spíš od vidění, z tanečních zábav tady po vsích kolem… jak se má?“</p>
				<p class="T2">„Skvěle, v tom Rakousku se chytila, dělá zdravotní sestru v Salcburku. Podruhý se vdala, za doktora ze špitálu. Jmenuje se teď Kühlmayer. Jana Kühlmayer.“</p>
				<p class="T2">„Takže je spokojená?“ ptá se nadstrážmistr Kalich.</p>
				<p class="T2">„Naprosto, teď si užívá života, víš, děti už má velký a jezdí s manželem na dovolený po světě, představ si, byla v Austrálii, na Floridě a já nevím kde všude.“</p>
				<p class="T2">„Byla tady v Městci poprvý?“ ptá se dál nadstrážmistr Kalich a trochu se lekne svého hlasu, jak rutinně zní jeho otázky. Maličko se zavrtí v křesle, aby si uvědomil, že je v kadeřnickém salonu.</p>
				<p class="T2">„Jo, poprvý. I tady v Čechách byla vod vosumašedesátýho vůbec poprvý. Táhlo ji to sem, nejdřív prej chtěla přijet hned na jaře po sametový revoluci, ale pak se nějak nemohla odhodlat, takže z toho nakonec bylo pár let.“</p>
				<p class="T2">„Rodiče už ale nežijou, ne? Mívali chalupu v Neměřicích.“</p>
				<p class="T2">„Tam je teď její sestřenice s rodinou, Jana bydlí u nich. Vlastně zejtra už odjíždí.“</p>
				<p class="T2">„Myslel jsem, když jsem vás tam viděl sedět, že spí u tebe,“ řekl nadstrážmistr Kalich.</p>
				<p class="T2">„Ne, vracela se… do Neměřic,“ řekne paní Váňová a rychle povídá dál, aby zamluvila to zaváhání, tu krátkou pomlku v odpovědi. Jana přece řídila po těch čtyřech koňacích, uvědomuje si paní Váňová. Sice jí nabízela, že může přespat u nich doma, u Váňů, ale ona si nedala říct. Že pojede, jsou to jen tři kilometry, že to zvládne. Smály se obě tomu, že si ten večer udělaly koňakovou špičku.</p>
				<p class="T2">„Má pěkný fáro, ta Jana,“ povídá nadstrážmistr Kalich, „takový BMW musí mít vodpich, nikdy jsem nic podobnýho neřídil.“</p>
				<p class="T2">Paní Váňová jen přikývne, odkašle si, trochu se jí to zúžilo v hrdle. Je to tady, ten Franta se v tom snad vopravdu bude rejpat. Že jsem radši nebyla zticha, myslí si.</p>
				<p class="T2">„Viděl jsem ji v úterý u motorestu, jak do toho auťáku nastupovala. Seděla tam přes poledne s Matějovským,“ říká nadstrážmistr Kalich a jeho oznamovací věta má zřetelně tázací tón.</p>
				<p class="T2">„Ty jo, nejsi ty náhodou vod policie?“ směje se trochu nervózně kadeřnice.</p>
				<p class="T2">„Jenom mě napadlo, jak se ti dva znají.“</p>
				<p class="T2">„Tak nevíš o všem, beru zpět,“ říká vesele paní kadeřnice, ráda, že řeč se stáčí jinam, „ti dva spolu přece kdysi chodili.“</p>
				<p class="T2">„Chodili spolu?“ ptá se nevěřícně nadstrážmistr.</p>
				<p class="T2">„Jo, to byla velká láska. Před třiceti lety.“</p>
				<p class="T2">Prošedivělé vlasy padají na modré plátno a linoleum, nadstrážmistr poslouchá vyprávění kadeřnice, ke které se chodí stříhat už léta.</p>
				<p class="T1">Jarní vítr osvěžuje čerstvě ostříhaného ježka nadstrážmistra Kalicha. Kulatou čepici nese v ruce. Jen přejde napříč náměstím a na rohu v úřadovně policie ji pověsí na věšák. Major od kriminálky se tázavě dívá, jak si nadstrážmistr Kalich zamyšleně přejíždí dlaní po ostříhané hlavě.</p>
				<p class="T2">„Můžete to uzavřít, pane majore, tahle stopa vede jinam.“</p>
			</div>
		</div>
	</body>
</html>
