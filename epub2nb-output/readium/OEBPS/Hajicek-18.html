<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Hajicek-18.html</title>
		<link href="template.css" rel="stylesheet" type="text/css"/>
	</head>
	<body>
		<div id="Hajicek-18.html" xml:lang="cs-CZ">
			<div class="frame">
				<p class="PB"/>
				<p id="toc_marker-15" class="T3">Popel nejlepšího záložníka</p>
				<p class="T1">První poločas se vlekl bez branek. Martin Moravec zamyšleně sledoval z nízké tribuny bezradný odkop od brány semotického mužstva dospělých. Míč rychle nabral výšku a potom padal pomalým obloukem někam k půlicí čáře. Přesně jako moje fotbalová kariéra, řekl si Martin v duchu.</p>
				<p class="T2">Nahoru stoupal opravdu rychle už od žákovské kategorie, začalo to před dvaceti lety. Místní trenér Vařeca ho vypiplal na semotickém stadionu. Poznal talent a věnoval mu spoustu svého volného času. Kromě tréninků doma v Semoticích ho vozili do Budějovic, Vařeca se střídal s jeho rodiči. Martin trénoval u profesionálů, prázdniny trávil na dlouhých letních soustředěních pro talenty z celého jihočeského kraje. Coby staršího žáka ho pak Vařecovi definitivně vzali. Začal hrát za budějovické Dynamo.</p>
				<p class="T2">Ze zamyšlení Martina vytrhlo hlasité zahučení z hlediště. Viděl už jen brankáře soupeřů, jak pevně svírá balon a oběma rukama si ho tiskne na prsa. První přímá střela semotických na bránu soupeře po půlhodině hry. Martin se rozhlédl kolem, z pěti řad na tribuně s jednoduchým zastřešením z vlnitého plechu byly zaplněné sotva tři. Pár lidí postávalo za pomezní čárou, trenér Vařeca ve sportovní soupravě měl nasazené brýle na dálku a zachmuřenou tvář. Vlevo na konci první lavice Martin zahlédl Magdu. Chvíli se na ni díval z mírného převýšení své páté řady. Nikdy mu tahle holka, kterou znal od dětství, nepřipadala hezká, spíš taková nevýrazná. Líbilo se mu ale, že měla vždycky sportovní postavu, štíhlá, a přitom ne vyhublá. Díval se na ni, jak sedí vzpřímená na lavici, v bílých džínách a černém tílku, plavé vlasy vyčesané nahoru a sepnuté skřipcem. Už si ani nevybavoval, jak vypadala, když byli děti. Byli stejně staří, bydleli o tři chalupy od sebe a chodili spolu do třídy, než Martin změnil vesnickou školičku za město. Staří kamarádi, a teď se sotva pozdraví. A přitom je právě fotbal spojoval. Nebo vlastně spíš rozděloval, napadlo Martina. Dlouhý výkop brankáře ho vrátil do vzpomínek.</p>
				<p class="T2">Internát ve městě, od šesté třídy v nové škole. Žákovský tým Dynama, pak juniorský a pravidelné místo v sestavě. Na učilišti individuální studijní plán, zápasy, tréninky. První pochvalné zmínky ve sportovním tisku, jedna z největších nadějí týmu, talentovaný záložník s neobyčejným přehledem, vypilovanou technikou a přesnými přihrávkami. Nedával zrovna moc gólů, spíš je připravoval pro spoluhráče, ale když na to přišlo, uměl vystřelit pravačkou i levačkou. Vymýšlel hru a rozehrával standardní situace. Neměl problémy se životosprávou jako někteří kluci z internátu, pivo mu moc nechutnalo, ale lepily se na něj holky. Už od základní školy nosil černé kučeravé vlasy přes límec a jeho modré oči se brzy naučily neuhýbat pohledům dívek. Tehdy se zdálo, že všechno v jeho životě jde přímo a vzhůru. Na trénincích dřel fyzičku a to ostatní mu šlo samo. V sedmnácti hrál první zápas za družstvo dospělých. První fotbalista ze Semotic, který si zahrál druhou nejvyšší soutěž. A bylo ještě líp, za rok postup týmu do první ligy. Ve vsi se ukazoval jen občas, párkrát za rok. Vesnický trenér Vařeca, který sbíral výstřižky z novin a sportovních časopisů, a dokumentoval tak jeho strmou kariéru, ho plácal po zádech a kluci ze sousedství ho zvali na pivo.</p>
				<p class="T2">Druhá střela semotických na bránu šla dva metry nad horní tyčku. Kolem Martina se ozval smích, taky pár nadávek. Starý Tanečka s plechovou pokladničkou v ruce obcházel na druhé straně hřiště. Chvílemi to vypadalo, že se sotva udrží na nohou. Spolu s ještě jedním důchodcem se snažili prodávat lístky i během zápasu, ale skupinka místních kluků, když viděla, že k nim staříci zamířili, se včas přesunula za druhou bránu. Důchodce na ně z té dálky hrozil holí, velké sako na něm viselo, chtěl jít dál za nimi, ale pan Tanečka ho chytil za rukáv. Vraceli se spolu šouravě k tribuně, kde si sedli a odpočívali. Martin je přestal sledovat a upřel oči zase na hřiště. Jenže co se odehrávalo tam, bylo zajímavé snad ještě méně. Natáhl pravou nohu před sebe do uličky a dlaní si chvíli masíroval koleno. Nevydržel dlouho sedět s pokrčenýma nohama.</p>
				<p class="T2">Kolenní vazy nevydržely zátěž, když mu bylo pouhých devatenáct. Pravé koleno. Operace, půlroční pauza a pomalý návrat do tréninku. Celá sezona v první lize byla pro něho ztracená. V létě přišel nový trenér. Martin měl tehdy pocit, jako by o něm ten člověk snad v životě neslyšel. Jako by nevěděl, kdo je Martin Moravec. Špílmachr, bývalý reprezentant za tým sedmnáctiletých, tvůrce hry, číslo deset ve středu zálohy. Celý ligový podzim proseděl na lavičce náhradníků, střídal na posledních deset minut ve dvou domácích zápasech, které už byly stejně prohrané. Nerozuměl tomu, na trénincích tvrdě pracoval. Několikrát šel za trenérem, pak za vedením klubu. Na jaře oslavil dvacítku, klub hrál zápasy o udržení v nejvyšší soutěži a pak ho trenér náhle postavil. Na celý zápas. Jeli na hřiště prvního týmu ligy. Nerozehraný a vystresovaný proběhal Martin celý poločas jako v transu a po přestávce ho v šedesáté minutě trenér vystřídal. Odvezli si tehdy porážku 1:4. Zdálo se mu o tom zpackaném zápase ještě půl roku. Zbytek sezony už neseděl ani na lavičce, ale na tribuně. Klub sestoupil do druhé ligy. Po letní dovolené se dozvěděl, že se s ním v základním kádru nepočítá. Dva roky kopal v záložním týmu a snažil se dostat zpátky. Nikdy se mu to už nepodařilo. Ve třiadvaceti zradilo druhé koleno. Po roční pauze našel angažmá v oblastní soutěži v Rakousku. To už byl ženatý a měl dítě. Ještě jednou to zkusil v nižší soutěži v Táboře. Zase zranění, půl roku léčil kolena a další měsíce proseděl mezi náhradníky. Déle už to nevydržel.</p>
				<p class="T2">Dlouhý hvizd rozhodčího ukončil první půli. Mistrovský zápas okresního přeboru zatím bez branek. Letní odpoledne i nezáživný, líný zápas sváděly k zívání. Martin se protáhl a šel si ke stánku u kabin koupit pivo v kelímku. Bylo mu osmadvacet a černé kadeře mu pořád padaly přes límec, jako by se nic nezměnilo.</p>
				<p class="T1">Magda se ani o přestávce nehnula ze svého místa v první řadě. Pod nohama jí ležela malá sportovní taška. Hleděla na trávník, oči upřené do neurčita zaostřila, až když na hřiště znovu vyběhli fotbalisti. Druhý poločas začal. Uvědomila si, že má žízeň, rozhlédla se, ale už zůstala sedět. Z horní řady jí hlavou pokynul Martin Moravec, zavadili o sebe pohledem.</p>
				<p class="T2">Hvizd rozťal vzduch nad nízko střiženým trávníkem. Magda nadzdvihla černou tašku za dvě ucha a zase ji položila mezi bílé sportovní boty na svých nohou. Chvíli sledovala míč a hráče, ale přistihla se, že myslí na Martina.</p>
				<p class="T2">Čekával na ni ráno před chalupou a spolu pak pokračovali na náves do školy. Bylo jim sedm a ze začátku se po cestě držívali za ruce. Býval to bázlivý a hodný kluk. Ze školy už spolu většinou nechodili, Martin běžel rovnou na hřiště. Chodilo to tak každý všední den po pět let. Vyprávěl jí vždycky jenom o fotbale, myslel si, že ji to zajímá, když její tatínek je taky fotbalista. A ne ledajaký, byl od malička Martinovým vzorem. Hrával v té době divizi za Milevsko, nejlepší záložník, jaký do té doby ze Semotic vzešel.</p>
				<p class="T2">Před očima se Magdě míhali fotbalisti, sem a tam, zleva doprava, červení, žlutí, a ona vzpomínala, jaké to bylo, když o nejlepšího kamaráda najednou přišla. Stalo se to znenadání. Jedno březnové pondělí na ni před jejich chalupou nečekal. Nebyl ani ve třídě. Paní učitelka dětem oznámila, že Martin Moravec přestoupil na základní školu do Českých Budějovic. Nikdo nic nevěděl. Znovu se s Martinem viděla až za několik měsíců. Měla tehdy pocit, že mluví s někým úplně jiným. Najednou jako by si neměli co říct, jako dva cizí lidé. Od té doby už to nebylo jinak. Když se před půl rokem vrátil do vesnice a začal pracovat pro firmu své matky, říkalo se, že přišel kvůli tomu, aby ji zachránil od krachu. Svými penězi vydělanými vrcholovým fotbalem. Po vsi šly fámy, že je bohatý.</p>
				<p class="T2">V těch několika řadách venkovského hlediště to najednou zašumělo. Vrátila se pohledem na hřiště. Nepadla branka, ani si žádné z mužstev nevypracovalo gólovou příležitost. Po hrací ploše běhala bílá kobyla. Žlutí i červení zůstali stát a pomalu vyklízeli trávník, bázlivě sledovali grošovanou kobylku, jak probíhá bílým středovým kruhem a zase nazpátek. Žaneta. Měla ohlávku a krátkou oprať vláčela po trávníku.</p>
				<p class="T2">„Zabouchejte někdo u Racochů, to už je letos podruhý,“ zaslechla Vařecův rozčilený hlas. Mezitím semotický brankář Vojta Bednář skočil robinsonádu a zachytil rukavicí konec opratě. Žaneta s ním chvíli smýkala po hřišti, ale pak se zklidnila a urostlý gólman v černožlutém dresu ji odváděl druhou stranou kolem laviček ze stadionu. Sklidil za to potlesk.</p>
				<p class="T2">Rozhodčí nastavil čas, a když v pětadevadesáté minutě píšťalkou ukončil utkání, bylo jasné, že zajímavější moment, než když na hřiště vběhla kobyla, k vidění za celý bezbrankový zápas nebyl.</p>
				<p class="T1">Všichni už se dávno rozešli, když Magda konečně vstala z lavice, v pravé ruce nesla černou tašku na krátkém traku a zvolna kráčela ke klubovně. Pozdravila pana Tanečku, který se opíral o hůl a mířil domů. Než došla k otevřeným dveřím, potkala pár místních hráčů, kteří odcházeli, už převlečení, s vlasy ještě mokrými ze sprchy. Autobus s hostujícím týmem už odjel. Chvíli váhavě stála přede dveřmi, mihl se v nich podsaditý chlapík v šortkách, ve kterých se vyjímala jeho svalnatá stehna. Pravý obránce Semotic. Všiml si jí a vyšel na práh.</p>
				<p class="T2">„Nazdar Magdo!“</p>
				<p class="T2">Trochu se usmála a pozvedla ruku s taškou. Chvíli se na ni nechápavě díval.</p>
				<p class="T2">„Romane, přinesla jsem… to, jak jsme se domluvili.“</p>
				<p class="T2">„Á…, jasně, jasně. Pojď dál.“</p>
				<p class="T2">Magda natáhla ruku a podala mu sportovní tašku se třemi bílými pruhy. Roman si ji od ní opatrně vzal a vkročil do místnosti. Nezněl odsud zrovna hlahol, půlka mužstva už odešla, nebylo příliš co slavit.</p>
				<p class="T2">„Kluci, nesu Pepíka!“</p>
				<p class="T2">Otočila se a pomalu odcházela. Roman na ni zavolal, ale šla dál, až ji zastavil jiný hlas.</p>
				<p class="T2">„Magdo, počkej.“</p>
				<p class="T2">Zastavila se a přece jenom otočila hlavu. Před klubovnou stál Martin Moravec.</p>
				<p class="T2">„Pojď s klukama aspoň chvíli posedět, když už…“</p>
				<p class="T2">Nedořekl větu. Stáli naproti sobě, oba ruce v kapsách. Martin chvíli hleděl do země a pohupoval se ze špiček na paty.</p>
				<p class="T2">„Nechce se mi.“</p>
				<p class="T2">„Jen na chviličku.“</p>
				<p class="T2">„Víš, že nic nepiju, Martine.“</p>
				<p class="T2">„To nevadí, dáš si kofolu.“</p>
				<p class="T2">„Je to víc než měsíc, už to dávno zapili, ne?“</p>
				<p class="T2">„Zapijou to znovu, znáš je, zůstalo tu nejtvrdší jádro manšaftu,“ Martin se ohlédl přes rameno a trochu omluvně se usmál.</p>
				<p class="T2">„To myslíš vážně?“</p>
				<p class="T2">„Nemusíš tu s nima sedět do půlnoci, třeba jen čtvrt hodinky. Hodilo by se to.“</p>
				<p class="T2">Magda zakroutila hlavou a podruhé se otočila k odchodu. Martinovi přeběhl po tváři výraz lehkého zmatku. Jako by ta chvíle byla nějakou příležitostí, která se už nemusí opakovat.</p>
				<p class="T2">„Tak si aspoň chvíli sedni tady venku, přinesu ti tu kofolu. Prosím.“</p>
				<p class="T2">To slůvko ji na okamžik zastavilo, jako když do trávy upadne drobná mince a člověk chvíli přemýšlí, jestli má cenu se pro ten desetník sehnout. A taky měla žízeň. Mlčky přešla zpátky do stínu pod plechovou střechu hlediště. Obkročmo si sedla na lavici a Martin sledoval, jak se zády opřela o sloupek a nohy si dala na široké prkno lavice. Objala pažemi pokrčená kolena a dívala se stranou na zelený trávník ohraničený lajnami z bílého vápna. Praporky z rohů hřiště už zmizely, stejně jako bílé sítě z konstrukcí obou branek. Martin ještě okamžik sledoval její dlouhé nohy v bílých džínách a tušil zamyšlený, smutný pohled jejích odvrácených očí. Pak zmizel v klubovně, aby se po chvíli objevil s dvěma lahvemi v rukou.</p>
				<p class="T1">Pozdní léto už bylo trochu znát na uvadajícím trávníku. Taky ve stínu už bylo v podvečer chladněji. Martin si všiml na jejích hladkých pažích náznaků husí kůže.</p>
				<p class="T2">„Nechceš bundu? Mám v klubovně sportovní soupravu.“</p>
				<p class="T2">„Díky, třeba až za chvíli,“ řekla Magda.</p>
				<p class="T2">Seděli naproti sobě už skoro tři hodiny, lavice byla tvrdá a nepohodlná, Martin to ani nevnímal. Zdálo se mu, že čas s ní nepozorovaně zrychluje. Zbytek semotického mužstva zůstal zalezlý v klubovně, doléhaly k nim jejich hlasy. Jeden z hráčů dovezl právě na kole další basu piv. Jednou rukou držel řídítka a v druhé podél těla svíral plastovou bednu plnou láhví. Opřel kolo o stěnu klubovny, a než zašel dovnitř, zakřičel na ně.</p>
				<p class="T2">„Hej, vy dva, pojďte k nám!“</p>
				<p class="T2">„Přines nám ještě dvě kofoly, Honzo,“ obrátil se k němu Martin.</p>
				<p class="T2">„No dobře,“ zaslechli jen.</p>
				<p class="T2">Martin se znovu usmál s tím omluvným výrazem ve tváři.</p>
				<p class="T2">„Táta by to takhle asi chtěl,“ řekla smířeně Magda.</p>
				<p class="T2">Honza, vytáhlý třicátník, vyhlášený hlavičkář ve vápně, jim přinesl kofoly.</p>
				<p class="T2">„Roman to nemůže otevřít,“ řekl a podíval se na Magdu. Pokrčila rameny. „Kluci říkali,“ pokračoval, „že některý urny se dělají jako otvírací a některý ne. Tahle teda má po obvodu takovou drážku, ale otevřít to zaboha nemůžeme. Přivez jsem Romanovi kladivo a pajcr.“</p>
				<p class="T2">Dívali se za ním, jak odchází ke klubovně. S úzkými nohavicemi kalhot a nohama do O. Krok měl už trochu nejistý.</p>
				<p class="T2">„Poprvé jsme tvýho tátu zapili hned v červenci,“ řekl Martin, „teď jsi jim dala druhou příležitost.“</p>
				<p class="T2">„Netušila jsem, že si máma nevyzvedla urnu. Ve čtvrtek mi volali z pohřebního ústavu.“</p>
				<p class="T2">„Jak se jí vede?“</p>
				<p class="T2">„Teď už dobře. Ale bez prášků na nervy to zatím nejde.“</p>
				<p class="T2">„Měla se vrátit sem. Je tu klid.“</p>
				<p class="T2">„Ne, myslím, že udělala dobře. Ten byt ve městě je to jediný pořádný, co jí po tátovi zbylo. Našla si tam práci, může začít novej život, je jí teprve devětačtyřicet.“</p>
				<p class="T2">„Bylo to hodně zlý? Myslím s Pepíkem, teda s tátou.“</p>
				<p class="T2">„Poslední dva roky jo. Ale vlastně vyváděl, co pamatuju. Chlastal v kuse patnáct let, je to div, že vůbec vydržel tak dlouho. Říkali to i doktoři v nemocnici.“</p>
				<p class="T2">„Je to hrozná škoda,“ řekl Martin tiše, „jako kluk jsem se od něj učil, navíc byl kamarádskej, žádná primadona, i když hrál divizi.“</p>
				<p class="T2">„Jo, na ty svoje kamarády z mokrý čvrti taky dojel.“</p>
				<p class="T2">„Já ho pamatuju jako výbornýho chlapa. Pak už jsem ho nevídal.“</p>
				<p class="T2">„To buď rád. Z výbornýho chlapa už moc nezůstalo.“</p>
				<p class="T2">„Nemusíme o tom mluvit, Magdo.“</p>
				<p class="T2">„Mámu úplně psychicky odrovnal, nechápu, jak to s ním vydržela. Nikdy se nerozvedli, i když od nás odešel už před spoustou let. Máma si pořád myslela, že se srovná. Největší chyba byla, že se nakonec nechala ukecat a šla za ním do města.“</p>
				<p class="T2">„Proč jsi tenkrát nešla s ní?“</p>
				<p class="T2">„Děda s babičkou to nechtěli, hrozně se s mámou pohádali. Nakonec jsem si to rozhodla sama, byla jsem už na střední škole. Dojížděla jsem autobusem a mohla jsem mámu navštěvovat. Nikdy jsem nepochopila, proč se k němu vrátila.“</p>
				<p class="T2">Z klubobny se ozvaly rány. Zvonivé údery, rozléhaly se otevřenými dveřmi. Trvalo to asi pět minut. Pak zase slyšeli ven jen hlasy popíjejících chlapů.</p>
				<p class="T2">„A ty jsi nikdy neměla cukání odsud odejít?“</p>
				<p class="T2">„Proč?“</p>
				<p class="T2">„Nevím. Třeba kvůli práci.“</p>
				<p class="T2">„Myslíš, že účetní u statku není dobrý místo?“</p>
				<p class="T2">„To určitě je.“</p>
				<p class="T2">„Jsem takovej vesnickej pecivál, no. A jsem tu s babičkou a dědou ráda. Byli by tu sami. Chalupu už nechali přepsat na mě.“</p>
				<p class="T2">Napili se úplně nastejně ze svých lahví, Magda se tomu zasmála a zaskočilo jí. Rozkašlala se, Martin už se chystal, že jí dá herdu do zad, ale nakonec to nebylo třeba.</p>
				<p class="T2">„A proč ty ses vrátil? Z velkýho světa.“</p>
				<p class="T2">„Proč… po rozvodu vysoudila byt, moc mi toho nezbylo. Máma mě tu zaměstnala. Za byt a stravu.“</p>
				<p class="T2">„Po vsi se povídá, že seš za vodou.“</p>
				<p class="T2">„Jo, jsem teď vážně dobrá partie,“ zasmál se Martin.</p>
				<p class="T2">Honza vyšel z klubovny a sedl znovu na kolo.</p>
				<p class="T2">„Jedu ještě pro nějaký nářadí,“ křikl. Dívali se za ním, dokud nezmizel v aleji stromů.</p>
				<p class="T2">„Jaký máš teď plány se životem?“ zeptala se.</p>
				<p class="T2">„Zatím nevím. Musím se rozmyslet, uklidnit se. Určitě si chci udělat trenérskou licenci a dál se motat kolem fotbalu.“</p>
				<p class="T2">„Takže stejně zase odejdeš.“</p>
				<p class="T2">„Možná. A můžu se tě na něco zeptat já?“ Znělo to najednou trochu nesměle. Podívala se na něho a přikývla.</p>
				<p class="T2">„Je to kvůli tátovi, že jsi…?“</p>
				<p class="T2">„Že jsem co?“</p>
				<p class="T2">„No, chtěl jsem říct, že všichni chlapi nejsou takovýhle a…“</p>
				<p class="T2">„Prostě tě zajímá, proč v osmadvaceti pořád žiju sama?“</p>
				<p class="T2">Sklopil oči.</p>
				<p class="T2">„Když tě zradí vlastní táta a je ti třináct nebo tak nějak, nechá tě s mámou bez peněz a úplně samotný… nevíš, jaký to je. Jako by tě zradili všichni chlapi, chápeš. I ti, co někdy přijdou. “</p>
				<p class="T2">„Myslím, že chápu.“</p>
				<p class="T2">„Ne, tomu nemůžeš rozumět, když se ti nic podobnýho nestalo.“</p>
				<p class="T2">„A co když jsme na tom podobně?“</p>
				<p class="T2">„My dva?“</p>
				<p class="T2">Martin zachytil ten nedůvěřivý až posměšný tón v jejím hlase.</p>
				<p class="T2">„Myslíš si, že mě znáš, viď?“</p>
				<p class="T2">„Jo, znám tě od mala. Vaši tě obletovali, byl jsi hvězda, vozili tě na tréninky, měl jsi všechno a…“</p>
				<p class="T2">Zarazila se a vydechla na prázdno. Díval se na ni a na rtech měl křečovitý, trpký úsměv.</p>
				<p class="T2">„Promiň. Jen mám ráda, když se mluví na rovinu.“</p>
				<p class="T2">„V pohodě.“</p>
				<p class="T2">„Neumím předstírat nebo tak něco.“</p>
				<p class="T2">„To je dobře. Aspoň se dozvím, jakej doopravdy jsem.“</p>
				<p class="T2">„Ne, necháme toho.“</p>
				<p class="T2">„Proč? Bavíme se spolu pořádně skoro po dvaceti letech, tak aspoň budu vědět, proč ses mi vyhýbala a dívala se na mě spatra.“</p>
				<p class="T2">„Já jsem se ti vyhýbala? Děláš si srandu? Ty jsi celý roky chodil jako fouňa, když ses tu občas objevil.“</p>
				<p class="T2">„Jako fouňa?“</p>
				<p class="T2">„Jo, jako primadona, když použiju tvý slova. Hrozně ses změnil. Byls mi protivnej.“</p>
				<p class="T2">Dlouze se na ta slova napila a vypadalo to, že se chce zvednout a odejít. Zkřížila paže a třela si rukama holá ramena.</p>
				<p class="T2">„Přinesu ti tu bundu.“</p>
				<p class="T2">„Už asi půjdu.“</p>
				<p class="T2">„Proč bys chodila?“</p>
				<p class="T2">„Neměla jsem o tom začínat.“</p>
				<p class="T2">„Jsem už velkej kluk. Unesu to.“</p>
				<p class="T2">Martin se zvedl, posbíral prázdné láhve od kofoly a odcházel ke klubovně. Vstala a doběhla ho. Vešli dovnitř spolu. Hrálo nahlas rádio, pět semotických fotbalistů sedělo kolem stolu, další dva klečeli na podlaze. Skláněli se nad urnou. Magda prošla kolem nich na toaletu.</p>
				<p class="T2">„Vy to tady pižláte pilkou na železo?“</p>
				<p class="T2">Martin stál nad nimi, zavanul k němu pach rozžhavené ocele a v nose ucítil jemné kovové piliny.</p>
				<p class="T2">„Hele, fakt to jinak nejde otevřít,“ ozval se Roman, když se objevila Magda, „kdyby ti to vadilo, tak…“</p>
				<p class="T2">„Pepíkovi by to nevadilo,“ ozvalo se od stolu.</p>
				<p class="T2">„Jasně, byl pro každou srandu,“ dodal Roman.</p>
				<p class="T2">Ocitli se s Martinem zase venku.</p>
				<p class="T2">„Jo, všichni říkají, že s ním byla náramná legrace,“ řekla Magda.</p>
				<p class="T2">„A co říkáš ty?“</p>
				<p class="T2">„Legrace to teda byla. Zvlášť když se občas ukázal doma…“</p>
				<p class="T2">Vykročila po cestičce, ale vzal ji za ruku a jemně ji zatáhl stranou ke dveřím kanceláře.</p>
				<p class="T2">„Nechoď ještě.“</p>
				<p class="T2">Odemkl, rozsvítil a vešel dovnitř. Nakoukla za ním. Podával jí sportovní bundu. Rozhlížela se po stěnách ověšených obrázky fotbalistů a diplomy v rámečcích.</p>
				<p class="T2">„To je teď moje království,“ zasmál se Martin. „Moje a Vařecovo.“</p>
				<p class="T2">Navlékla si bundu a ohrnula dlouhé rukávy.</p>
				<p class="T2">„Něco ti ukážu. Teda jestli chceš.“</p>
				<p class="T2">Otevřel skříň za psacím stolem, kde sedával trenér Vařeca. Vyndal lepenkovou krabici od mikrovlnné trouby, byla vyobrazená na jejím boku.</p>
				<p class="T2">„Co to je?“ zeptala se Magda.</p>
				<p class="T2">Usmál se a položil krabici na stůl.</p>
				<p class="T2">„Tohle je zase taková moje urna.“</p>
				<p class="T2">Otevřel víko. Nahlédla dovnitř. Složené noviny, fotografie a velký štos tenkých sešitků — programy k ligovým utkáním, jaké se prodávají před zápasem na stadionech.</p>
				<p class="T2">„Tohle sbíral Vařeca patnáct let. Výstřižky, fotky, články a rozhovory z novin. Celá moje fotbalová kariéra v krabici.“</p>
				<p class="T2">Našel malou barevnou fotografii.</p>
				<p class="T2">„Nechci se v tom hrabat, jen jsem ti chtěl ukázat jednu fotku. Je na ní tvůj táta a já. Tady v Semoticích na hřišti.“</p>
				<p class="T2">Magdin otec na tom obrázku držel kolem ramen desetiletého kluka v trenýrkách až ke kolenům a s kopacím míčem v rukou. Dívala se na ni dlouho, držela ji v prstech, které se trochu chvěly.</p>
				<p class="T2">„Tady byl táta ještě takovej, jak na něj nejraděj vzpomínám…“</p>
				<p class="T2">Zlomil se jí hlas.</p>
				<p class="T2">„Tak si ji nech.“</p>
				<p class="T1">Seděli už zase venku na maličké tribuně. Kolem dokola tma, jen z návsi šlo vzdálené světlo a taky z okna klubovny. Oslava byla v nejlepším, jak bylo slyšet i přes zavřené dveře.</p>
				<p class="T2">„Asi máš pravdu, musel jsem bejt pořádně protivnej. Budeš se divit, ale moc rád vlastně na tu dobu nevzpomínám.“</p>
				<p class="T2">„Proč ne? Byl jsi slavnej fotbalista.“</p>
				<p class="T2">„Prosím tě!“</p>
				<p class="T2">„Objevil ses tady každý léto s nějakou jinou modelkou. V novým autě.“</p>
				<p class="T2">„No dobře, vedeš. Už asi pět nula.“</p>
				<p class="T2">„Na tyhle věci přece musíš vzpomínat rád?“</p>
				<p class="T2">„Ale jo, jenže nikdo nevidí ty nervy, tu dřinu, všichni si jen představujou, jak si prvoligový fotbalisti žijou a kolik mají peněz…“</p>
				<p class="T2">„Celej tvůj život k tomu směřoval. Co si tě pamatuju, tak jsi byl zázračný dítě.“</p>
				<p class="T2">„Víš, co mi zbylo v paměti nejvíc? Ty poslední roky, kdy mě nestavěli. Vysedával jsem na lavičce, díval se na kluky, jak hrajou. Je to děsný, nedostat šanci. Pak to koleno… Byl jsem nešťastnej. A nesnesitelnej. Nedivím se, že se se mnou rozvedla.“</p>
				<p class="T2">„Vídáš se s dcerou?“</p>
				<p class="T2">„Každej druhej víkend. Je báječná.“</p>
				<p class="T2">„Kolik je jí?“</p>
				<p class="T2">„Čtyři. Verunka. Všechno beru jinak, když jsem s ní. Taky… Víš, už bych se nikdy nechoval k holkám tak, jako když mi bylo dvacet. To vím až teď, když mám sám dceru. Někdy se stydím sám před sebou.“</p>
				<p class="T2">Magda sledovala, jak si nervózně hraje se svazkem klíčů a s přívěskem. Na kroužku se houpal miniaturní černobílý míč.</p>
				<p class="T2">„Vlastně jsem si nikdy nedokázal najít holku, na který by mi opravdu záleželo.“</p>
				<p class="T2">Najednou se otevřely dveře klubovny. Světlo a hluk se vylily ven. Do hudby z rádia se míchaly hlasy přiopilých fotbalistů. Vyšli ven za sebou jako průvod. Roman v čele nesl v obou rukou urnu.</p>
				<p class="T2">„Chceš to udělat ty, Magdo?“ zeptal se.</p>
				<p class="T2">Mlčky naznačila, že ne. Martin se na ni podíval a pak natáhl ruku proti Romanovi a ostatním, jako by je chtěl zastavit.</p>
				<p class="T2">„Hele, takhle to bylo v tom televizním seriálu, ne? Nemusíte se opičit.“</p>
				<p class="T2">„Ale Pepík to tak chtěl,“ ohradil se Roman, „že jo, kluci? Když jsme za ním byli naposled v nemocnici.“</p>
				<p class="T2">Magda chytila Martina za ruku a táhla ho pryč. Klopýtal poslušně za ní po štěrkové cestě směrem k návsi. Ještě se ohlédl. Viděl fotbalisty pobíhat po hřišti s urnou, za kterou se zvedal sotva znatelný obláček popela.</p>
				<p class="T2">Došli za ruce až k návesnímu rybníčku, bylo tam liduprázdno, z oken chalup blikala většinou světla televizních obrazovek. Jemně vyprostila ruku z jeho sevření a sedla si na travnatý břeh, hladina odrážela světlo lampy u požární zbrojnice. Martin zůstal stát vedle ní.</p>
				<p class="T2">„Naposledy jsme se drželi za ruce někdy v první třídě, ne?“</p>
				<p class="T2">Neodpověděla.</p>
				<p class="T2">„Nechceš se třeba zeptat, jestli jsem teď volnej? Jestli někoho nemám?“</p>
				<p class="T2">„Tys přece vždycky nějakou měl,“ řekla, aniž se na něho podívala.</p>
				<p class="T2">„Od rozvodu jsem sám.“</p>
				<p class="T2">„Zacházel jsi s holkama hrozně. Aspoň se to povídalo.“</p>
				<p class="T2">„Říkal jsem ti, jak to teď vidím, když se podívám nazpátek.“</p>
				<p class="T2">„Kolik jich vůbec bylo?“ zeptala se tiše a otočila k němu hlavu.</p>
				<p class="T2">„Sedm nula.“</p>
				<p class="T2">„My hrajem nějakou hru?“</p>
				<p class="T2">„Ne,“ řekl s vážnou tváří a přisedl si k ní na břeh rybníčku.</p>
				<p class="T2">„Jako by ses všem těm holkám za něco mstil.“</p>
				<p class="T2">Chvíli bylo ticho. Pak žbluňknul do vody kamínek, který sebral Martin v trávě.</p>
				<p class="T2">„Víš, jak jsem to myslel, když jsem ti tam na tribuně řek, že my dva jsme na tom podobně?“</p>
				<p class="T2">„Ne.“</p>
				<p class="T2">„A chceš říct něco, co jsem ještě nikdy nikomu neřek?“</p>
				<p class="T2">„A proč bys to říkal zrovna mně?“</p>
				<p class="T2">„Známe se skoro třicet let.“</p>
				<p class="T2">„Jen proto?“</p>
				<p class="T2">Vstala a přetáhla si ohrnuté rukávy bundy přes hřbety rukou, že jí koukaly jen prsty.</p>
				<p class="T2">„Je mi zima a studí mě zadek.“</p>
				<p class="T2">„Máš moc pěknej.“</p>
				<p class="T2">„Hele, to si zkoušej na ty svoje modelky.“</p>
				<p class="T2">„Co máš pořád s modelkama? Neznám ani jednu…“</p>
				<p class="T2">Vyskočil na nohy a následoval ji podél plotů směrem ze vsi. Kráčeli pomalu, kolem stejných zahrádek, kudy kdysi chodívali do školy, jen opačným směrem. Jako by zkoušeli jít proti času. Místo rukou jako by jí podél těla visely jen rukávy příliš velké modré sportovní bundy. Martin těsně vedle ní vyprávěl tichým hlasem.</p>
				<p class="T2">„Byla to neděle jako vždycky, máma mě odpoledne odvezla do Budějc na trénink. Jedinej rozdíl byl, že vyndala z auta dvě tašky, jednu jako normálně a druhou větší, docela těžkou. Na nic jsem se neptal, odnesla mi ji do kabin, řekla ahoj a já jsem se o nic víc nestaral. Pak večer stojím před stadionem s těma taškama a máma nikde. Přišel trenér a povídá, že máma nepřijede a ať jdu za ním, naložil mě do auta a odvez na internát. Řek mi, že budu chodit do nový školy, v pondělí mě tam odved a já jsem se domů podíval až za čtyři tejdny, protože o víkendech jsme měli zápasy.“</p>
				<p class="T2">„Máma ti nic neřekla?“</p>
				<p class="T2">„Vůbec nic. Domluvila to tajně s učitelkou, neměl jsem nejmenší tušení.“</p>
				<p class="T2">„Jak ti bylo?“</p>
				<p class="T2">„Jak asi? Představ si kluka, kterýmu je dvanáct, stojíš venku s taškama a čekáš na mámu, a místo toho najednou spíš na internátu s hromadou cizejch dětí, neznáš vůbec nikoho.“</p>
				<p class="T2">„Je fakt, že tvoje máma byla vždycky jiná. Taková cílevědomá a tvrdá.“</p>
				<p class="T2">„Je taková i jako podnikatelka. Všechno musí mít nějakej účel, nikdy neudělala nic jen tak, třeba pro radost.“</p>
				<p class="T2">„To je hrozný, cos vyprávěl. Vysvětlila ti to někdy?“</p>
				<p class="T2">„Další víkend se přijela podívat na zápas. I s tátou, i když už byli tehdy rozvedení a táta s náma nějakej čas nebydlel. Říkala, že prej jsem takovej cíťa, že to museli rozhodnout za mě, že bych jinak z domu nechtěl… ale rozhodla to ona, ne táta. To už jsem věděl tehdy. A ten první měsíc na intru byl krušnej.“</p>
				<p class="T2">„Jako kluk jsi byl po něm, po tátovi.“</p>
				<p class="T2">„Táta byl vždycky moc hodnej. Proto s mámou nemoh vydržet, to jsem pochopil až po létech.“</p>
				<p class="T2">„Brečel jsi tam?“</p>
				<p class="T2">„Na internátu? Jo. Pod peřinou. Ale pak jsem se zatáh. Byl jsem fotbalista a poznal jsem brzy svoji cenu v partě, víš, jak to myslím? Za rok už ze mě byl docela protřelej sígr…“</p>
				<p class="T2">„Celá třída byla tehdy vyjevená, když učitelka řekla, že budeš chodit do jiný školy.“</p>
				<p class="T2">„Nevěděl o tom tehdy nikdo, ani Vařeca.“</p>
				<p class="T2">Došli k Magdině chalupě. Svlékla bundu.</p>
				<p class="T2">„Dík za půjčení.“</p>
				<p class="T2">„Tady u toho sloupku jsem na tebe čekával ráno, když jsme chodili do školy. Tehdy jsem přes váš plot neviděl.“</p>
				<p class="T2">„Už jdu, je mi zima a je půl jedný ráno.“</p>
				<p class="T2">Rychle otevřela vrátka a vešla do zahrádky. Díval se za ní, jak jde k domovním dveřím.</p>
				<p class="T2">„Co kdybych tady zejtra ráno čekal? Jako tenkrát.“</p>
				<p class="T2">„To neuděláš,“ usmála se přes rameno.</p>
				<p class="T2">„Že ne…?“</p>
				<p class="T2">Jeho úsměv byl furiantský, ten její plachý a nahořklý. Rychle mu zamávala a zmizela v chalupě. Chvíli stál před vrátky a pomalu si navlékal bundu. Pak se podíval na hodinky a vydal se zpátky za kamarády k vesnickému stadionu.</p>
			</div>
		</div>
	</body>
</html>
