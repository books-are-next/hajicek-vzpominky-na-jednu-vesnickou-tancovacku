<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Hajicek-17.html</title>
		<link href="template.css" rel="stylesheet" type="text/css"/>
	</head>
	<body>
		<div id="Hajicek-17.html" xml:lang="cs-CZ">
			<div class="frame">
				<p class="PB"/>
				<p id="toc_marker-14" class="T3">Baywatch</p>
				<p class="T1">Poslední léta mám opravdu nejraději, když Vltava zamrzne, tátu to pak k řece netáhne. Bojí se ledu. Má strach, že by si zlomil nohu, a ví, co by to v jeho věku mohlo znamenat. Je mu skoro osmdesát, zůstali jsme v polozatopený vsi z celý rodiny sami.</p>
				<p class="T2">Jenže zimy jsou teď mírný, tak se kolikrát doma hádáme, říkám mu, kdes to viděl, v zimě veslovat po řece? Oba akorát nastydnem! Tak sedíme doma v bytovce, v našem dva plus jedna, a když neběží ta pitomá televize, tak táta vede řeči, který už znám dávno nazpaměť.</p>
				<p class="T2">Tři osudový rány zasáhly tuhle vesnici, říká táta.</p>
				<p class="T2">První byla ta, že Němci odvezli za protektorátu oba zvony z kostela. Umíráček z malý věžičky i památnej zvon svatýho Pavla z roku 1637. Z nouze o kovy brali tehdy všechno, organizovali i sbírky papírů, šatstva, pecek, kaštanů, bylin, dokonce ostružinový listí se pro Němce sbíralo, prej jako náhražka čaje pro vojáky na východní frontě. Táta si pamatuje všechno. Zvon svatýho Pavla byl srdcem týhle vesnice, říká vždycky. Už se nikdy nevrátil zpátky, prej zůstal někde v Hamburku. Vrátil se jen umíráček.</p>
				<p class="T2">Nejraději opravdu vidím, když mrzne a nad řekou stojí chlad, jednou zůstaly pramice zamrzlý do ledový hladiny. Mráz přišel přes noc. Většinou už jsou ale na zimu pramice vytažený na břeh, leží na hnědým listí dnem nahoru, jejich odřený plechový břicha svítí do tý šedi kolem, jsou jako velký leklý ryby, který vyplavila Vltava. Chodím kolem nich, jakoby se bojím, aby se nepohnuly, obcházím je trochu obloukem. Chvátám tudy domů od autobusu, kterej už jezdí z Budějovic jenom dvakrát denně. Tím večerním se vracím ze šichty. Ráno vstávám v pět. Táta vstává se mnou, stojí ve dveřích do kuchyně, říkám mu, co tady strašíš takhle brzy? Já kdybych mohla, tak spím do devíti…</p>
				<p class="T2">Večer přijdu domů a táta sleduje soutěže a kvízy v televizi. Přepíná programy, ví už, kdy co na kterým kanálu začíná. Někdy si říkám, že už mu z toho musí strašit ve věži. Kolikrát si myslím, jestli to vůbec vnímá. Jestli slyší, co tam říkají.</p>
				<p class="T2">Tři osudový rány, slyším tátu, jak zase brblá u kamen. To opakuje po faráři, vím to. Besedujou někdy i hodinu, v neděli po mši. Tak uvařím dvě kafe, silnýho turka pro mě a slabší pro něj, sednu si a vypínám, snažím se na nic nemyslet, v hlavě mi hučí ještě mašiny ze štítkárny. A oči přivírám, aby si konečně odpočinuly od ostrýho světla, co je tam v halách. A táta mele zase svou. I když ho neposlouchám, stejně všechno vnímám.</p>
				<p class="T2">Týhle vesnici odvezli fašisti srdce. Vrátili nám umíráček a pak přišli komunisti. To byla druhá rána, říká táta. Zlikvidovali dva největší sedláky. Jednoho nechali zavřít a druhýho vystěhovali ze vsi — Josefa Vobra s manželkou. Neplnil dodávky, který byly tak vysoký, že se stejně splnit nedaly, a do družstva za žádnou cenu nechtěl. Musel odejít až někam do východních Čech. Štít jeho chalupy se rozpadá padesát let, zbyly už jen obvodový zdi. První léta po vzniku <span class="verzalky" style="font-size:0.93em;">JZD</span> se po jeho statku, Vobrovně, jak se tu léta říká, proháněly jen myši, pak tam udělali sklad a nakonec prasečák. Jenže mezitím se družstvo rozpadlo, protože kromě pár lesních dělníků a jejich manželek, několika bezzemků a důchodců nemělo nikoho. A hlavně nemělo dobytek, kromě několika koz. Z opuštěný Vobrovny jako by zněl dál posměšnej Vobrův hlas. Táta si ještě pamatuje, co říkával u piva na adresu novopečenýho <span class="verzalky" style="font-size:0.93em;">JZD</span>: „Kozí družstvo…“ Vyhnat nejlepší sedláky ze vsi, lidi, kteří uměli hospodařit, to byla ta druhá rána, říká farář a po něm to opakuje můj táta.</p>
				<p class="T2">A co je mi vlastně po tom, říkám si, bolí mě ruce a hlava a jsem ráda, že se tátovi dneska nechce nikam do zimy. Ani já dneska nikam nepůjdu. Uvařím mu něco na druhej den a upeču koláč se zavařenýma třešněma, abych měla co vzít zejtra večer do hospody. Hrajeme vždycky ve středu a v sobotu večer U Kubásků šipky.</p>
				<p class="T2">Nad gaučem visí v rámečku černobílá fotka naší starý chalupy. Kolem je vidět kus plotu a lavička a dvorek. To všechno už není. Něco z toho tedy možná ještě je, ale je to pod vodou. Můžu se na tátu zlobit, že pořád leze do pramice? Platíme už ve vsi za dva blázny na loďce. Někdy si nás dva představuju, jak asi vypadáme z dálky. Na tmavý hladině svítí můj žlutej chemickej blond, moje rozkydlá malá postavička navlečená do sportovní bundy zapnutý ke krku a se mnou na lodi ohnutej starej chlap, na kterým visí blůza od montérek a kterej jen hodiny a hodiny čučí do vody. Nejčastěji vesluju na to místo, kde stála na pravým břehu naše chalupa nebo o kus dál po proudu chalupa strejdy Venci. Říční proud je tak pomalej, že pramice skoro nehybně stojí na hladině. V létě nebo na jaře je to pěkný a vlastně to mám taky ráda. Vítr, kterej chodí po hladině, mě studí ve vlasech a hladí mě. To je příjemný, to hlazení, to se ženskejm v mým věku už tak často nestává. Táta pořád kouká do vody, nejdřív jsem nevěděla, co tam pořád vidí, ale za ty léta už to vím. A vidím to taky. Jsme jak dva potrhlí rybáři bez prutů a podběráků. V hospodě se mi kluci smějou, vymysleli pro nás dva takovou přezdívku. Podle jednoho americkýho seriálu, co běžel v televizi. Vůbec nebyl o rybářích… My dva s tátou z vody nic nelovíme. Leda tak vzpomínky. Každej asi trochu jiný. Na mámu, na strejdu Vencu, na ně myslíme určitě oba společně. Ale jenom já vím bezpečně, co už není a co občas na Vltavě můžu zase nadechnout, co se vznáší nad hladinou, co je zamotaný v těch rybích a bahenních vůních, který vystupujou nad kalnou hlubokou vodu. Jsou tam utopený ty časy, kdy jsem si ještě myslela, že můj život bude krásnej, že mě něco pěknýho čeká, kdy jsem ještě na něco věřila. A to je všechno pryč, je mi padesát, obézní, ovdovělá, jedinej syn neznámo kde, uvízla jsem v týhle rozbouraný vsi, motám se tu jako klacek pod jezem, od ničeho k ničemu. Nakonec ani ten jez, kam jsme se dřív chodívali koupat, už tu dávno není. Je tu laguna, rozlitá řeka se pomaloučku, potichu sune k hněvkovický přehradě. Kde je ta naše krásná malá řeka, slyším skoro denně tátu. Někdy už ho okřiknu, ať je proboha zticha. To už se nedá poslouchat. Nic není, jak bejvalo, tak co. Dřív po vodě plavili voraři dřevo ze schwarzenberskejch lesů, teď ta voda chladí jaderný reaktory atomový elektrárny.</p>
				<p class="T2">Než odejde táta do ložnice spát, musím ještě vyslechnout tu třetí ránu, co postihla naši vesnici. A to už je opravdu konec dne a můžu si v obejváku na gauči rozestlat a pustit si malou televizi s přehrávačem. Televize máme dvě, jedna je ještě u táty v ložnici. Ale nemám zrovna žádný nový dývídýčka, vyměňujem si je ve středu U Kubásků na šipkách. Tak vyndám záložku z knížky, jsem skoro v polovině, nejraději si nosím z knihovny tlustý romány. Milostný příběhy jinejch… Někdy si rozsvítím třeba ve dvě ráno a čtu si do tří a pak ještě na ty dvě hodinky usnu, než vstanu do práce.</p>
				<p class="T2">Takže tři rány a jde se spát. Zaplať pámbu. Ale když to několik dnů po sobě od táty neslyším, tak už se mi po tom skoro stejská. Ta třetí rána, která dopadla na naši obec, podle faráře a mýho táty, to byla krádež obrazu svatýho Pavla, kterej visel na hlavním oltáři v kostele. Pocházel z roku 1899 a zasloužil se o něj páter Šachl, kterej tehdy ve vsi sloužil. V peněžní sbírce mezi osadníkama se tehdy vybralo 300 zlatejch. Namalování obrazu svěřil hlubockej patronátní úřad akademickýmu malíři z Prahy, nějakýmu Janu Boehmovi. Stálo to 400 zlatejch. Tohle všechno vím. Nevím, k čemu mi to kdy bude, ale vím to z tátovejch řečí.</p>
				<p class="T2">Táta mizí v ložnici, aniž by mi tu historku, kterou jsem slyšela asi tak tisíckrát, dopověděl, a já rozsvěcím lampičku u gauče, kde spím. A stejně mi ten příběh doběhne sám od sebe, setrvačností, jak si lehám do peřin a než otevřu knížku a začtu se. Ten svatej obraz se ztratil v roce 1972, na faře měl tehdejší farář dva pomocníky, přespávali tam několik tejdnů. Když odešli, obraz ráno na oltáři prostě nebyl. Bylo z toho ve farnosti pozdvižení, vyšetřovali to esenbáci, ale obraz už se nikdy nenašel. Povídalo se, že skončil u překupníků, kteří pašujou obrazy do Německa nebo Rakouska. Kdo ví. A tak svatej Pavel z Tarsu, vymalovanej na plátně malířem Boehmem, patron naší vesnice, jak říká táta, apoštol a mučedník, s křivýma nohama a mockrát bičovanej pro svoji víru, jak si pamatuju z kázání v kostele, emigroval, zřejmě nedobrovolně, přes hranice Československé socialistické republiky do západního Německa. Spousta lidí mu tehdy tajně záviděla….</p>
				<p class="T2">Ty obrazy se zjevujou někdy na hladině řeky, a když přes zimu dlouho nejsme s tátou na pramici, tak je vidím i za zavřenýma víčkama, když nemůžu usnout, anebo na bílým stropě nad mým gaučem. Ten obílenej strop je jako starý promítací plátno, za ty léta celej vypálenej od žárovek vrčícího přístroje. To jsou moje oči. Znám tu plochu nazpaměť, větší kamínky ve vápně i mapy po vodě prosáklý od sousedů shora, i tmavý šmouhy v rozích. Chtělo by to už konečně vymalovat, sakra, říkám si. Ten kus flekatýho stropu je celej můj život a nejde odsud uniknout, drtí mě a padá na mě, nenávidím ho, ale možná bych bez něj neusnula už vůbec. Bez pohledu na ten špinavej zašlej kus nabílený zdi. Někdy si beru na noc prášek, ale mám strach, že zaspím. Tak raději civím do stropu.</p>
				<p class="T2">Už tehdy, před pětadvaceti lety, strašil táta přírodní katastrofou, vichřicí, povodní, morem nebo válkou. Prej jako důsledek těch tří ran. Jeden místní blázen, co byl taky pečenej vařenej v kostele jako náš táta, ale jinak se celý dny poflakoval po vsi a strašil malý děti, tak tenhle starej magor tehdy prorokoval, že ves skončí pod vodou a řeka se zastaví. Tehdy jsem byla mladá a blbá a ťukala jsem si na čelo, táta mi za to dal facku. Jak by se mohla řeka zastavit? Smála jsem se mu. Pak jsem si na to potrhlý proroctví mockrát vzpomněla, hlavně když přijely buldozery a bagry. Táta pak každýmu nadával, že je bezbožnej. Ani mě už potom do kostela nemohl dostat, byl z toho zoufalej. To bylo tehdy, když náš František utekl z domova.</p>
				<p class="T1">Franta pořád utíkal. Z bytovky, od Jaruny, od syna. Byl vysoký a na hlavě mu už trochu řídly světlé vlasy. Devětatřicet let. Jako tesaři mu nevadily výšky, ani když měl upito. A to měl poslední léta svého života skoro pořád.</p>
				<p class="T2">To sobotní odpoledne před patnácti lety bylo pod olověným nebem zlověstně tmavé. Nízká mračna ležela nad vodou, po stojaté rozlité řece běhaly vlnky. Kalná hladina. Byl konec května, po deštích. Na ohni kousek od břehu se otáčelo sele, sud piva naražený. Oslava narozenin se rozbíhala.</p>
				<p class="T2">„Koukej přitáhnout včas, nebo si vem klíč,“ zabručela Jaruna, „na noc zamykám. Jasný? Nejsem zvědavá na nějaký mlácení na dveře v půl třetí ráno.“</p>
				<p class="T2">Neodpověděl. Seděl za kuchyňským stolem a díval se z okna bytu na silnici vedoucí k návsi. Jeho opálená tvář byla nehybná. Jaruně bylo pětatřicet, znali se ze vsi odmalička. Kdysi, to jí bylo asi osm, odešla z chalupy k řece, Franta tam sedával u rybářských prutů. Toho dne ji s sebou vzal až na Skálu, asi pět kilometrů po proudu Vltavy. Chodíval tam na štiky, v chlebníku měl nůž, krabičku se solí a s mletou paprikou, skládací plechový vařič a lihové tablety, návnadu, dva suché rohlíky. Až do večera vedle něho seděla na zemi, hlídala splávek jednoho z prutů. Skoro nemluvili. Chytili tehdy jenom dvě plotice. Franta je vykuchal, oškrábal a rozdělal ohníček pod plechovým vařičem. Upekl ryby, snědli je každý s jedním rohlíkem. Vrátili se do vsi za tmy, kolem desáté. Dostal doma výprask, protože ji hledali celý večer. V noci ležela ubrečená v posteli, ale nikdy už nezapomněla na ten krásný pocit svobody a bezpečí po boku staršího vytáhlého Franty. Stala se mezitím spousta věcí, ale za dvanáct let od té společné příhody se vzali.</p>
				<p class="T2">Dívala se do jeho tváře, nebylo tam už dávno nic z toho, co měla kdysi ráda. Vysunutá brada, tvrdý pohled jeho světlých zelených očí.</p>
				<p class="T2">„Proč toho kluka mlátíš?“ říkala mu vždycky.</p>
				<p class="T2">„Zaslouží si to. Není k ničemu,“ odpovídal.</p>
				<p class="T2">Vzpomínala teď často na jejich věčné nesmyslné dialogy.</p>
				<p class="T2">„A kdo ho asi vychovává? Snad ty, ne? Ty a já.“</p>
				<p class="T2">„Já jsem si doma nedovolil ani zakašlat, když můj fotr přišel večer z práce.“</p>
				<p class="T2">„Prosím tě, buď zticha. Netahej sem tvoji famílii.“</p>
				<p class="T2">„Tak co po mně chceš?“</p>
				<p class="T2">„Má jelita na nohách, v tělocviku si toho všimnul učitel. Volali mi ze školy.“</p>
				<p class="T2">„Ať se staraj o sebe.“</p>
				<p class="T2">„Už ho nebudeš řezat! Až bude velkej, vrátí ti to.“</p>
				<p class="T2">Nato se vždycky jenom smál. Poslední léta už jen mlčel. Se synem se spíše míjeli. Někdy se jejich František z internátu nevracel ani na sobotu a neděli.</p>
				<p class="T2">Franta se zvedl od stolu. Sledovala ho ještě z okna, jak mizí za zatáčkou směrem do vsi. Kalhoty od montérek, tričko a starou vojenskou bundu přes rameno. Bylo celkem teplo.</p>
				<p class="T2">Synovi Františkovi bylo už šestnáct, druhým rokem se učil na truhláře. Byl zrovna někde venku. Jaruna se ještě vyklonila z okna, Frantu už nezahlédla. Uklidila celý byt, synovi ustlala postel, o sobotách mizel z bytu co nejdřív, když byl jeho otec doma. To on mu postel kdysi vyrobil, masivní, z tvrdého dřeva, když už mu z dětské válendy koukaly nohy. Měla těžké ohoblované čelo, celá vypadala tak nějak legračně humpolácky. Poslední dobou byla Jaruna ráda, když se ti dva doma příliš nepotkávali. Franta mluvil vždycky v krátkých úsečných větách. Vystřeloval je ze sebe jako rozkazy, vojenské povely. Mluvil tak s oběma. Jako povely pro psa, napadalo Jarunu. Když byl František ještě malý, četla mu, povídala si s ním po večerech, protože otec mlčel nebo rozkazoval. Vzpomněla si na jejich rozhovory. K ničemu není… to je jediné, co na adresu jejich Františka dokáže říct. Hádávala se s ním o výchovu syna věčně. Copak ty můžeš vychovávat dítě? Možná tak německého ovčáka. Ale tady nejsi na psím cvičišti. A občas jednu slízla. Nikdy neplakala. Jaruna prostě neplakala, vždycky šla raději něco dělat. Uměla vzít za práci. Ve štítkárně byla zaměstnaná už léta. Měla učiliště s maturitou, všichni jí říkali, že má na víc, mohla by mít lepší práci, než je dělnice ve štítkárně. Zvykla si na ten rachot strojů. Nastoupila tam po mateřské, aby byl v rodině druhý plat. Franta už tehdy dost peněz nechával v hospodě. Někdy už nenáviděla i to stavení, říkalo se tam po chalupě U Kubásků. Nenáviděla ten lokál, nenáviděla hospodského a pak už všechny, co se tam po večerech scházeli. Když si představila, kolik peněz tam za ta léta odnesl, bylo jí zle.</p>
				<p class="T2">K večeru přišel František domů, byl hladový, přichystala mu večeři, přidával si knedlíky. Chvíli se vyptávala, co je nového v učení, na internátu. Moc toho z něj nedostala. Snad je to v tomhle věku normální, říkala si, i když v ní hlodaly obavy, aby na tom se sdílností nebyl po otci. Kdyby tak mohl pořád zůstat tím desetiletým kloučkem, říkala si někdy Jaruna.</p>
				<p class="T2">Večer si zapnuli televizi, František šel spát kolem jedenácté. Nejdřív si Jaruna říkala, že se podívá k řece, jak probíhá oslava narozenin. Na padesátiny Josefa Bernáta byla taky pozvaná, ale málokdy chodili s Frantou někam společně. Poslední dobou byla ráda, že to, co je mezi nimi, zůstává zavřené za zdmi jejich bytu. Dívat se celý večer, jak se opíjí pivem… i když mezi známé ze vsi by si taky někdy ráda vyšla. Potkávala jen pár stejných lidí v neděli na mši. Franta vyspával o nedělích své kocoviny a Jaruna se svým otcem a s několika dalšími čekali na návsi před kostelem, až přijede farář. Jeho červená škodovka se objevila vždycky kolem tři čtvrtě na deset v zatáčce od Týna. Fara už byla pár let po demolici. Nebyla sice v zátopovém pásmu, ale místo ní postavili koncem osmdesátých let bytovky pro lidi, jejichž chalupy měly tu smůlu, že byly kdysi postaveny na břehu řeky.</p>
				<p class="T2">Během noci se vzbudila několikrát, kolem půl druhé a pak ve čtyři. V šest ráno se šla do kuchyně napít, vyhlédla z okna, odemkla dveře a podívala se na chodbu. Franta doma nebyl. V sedm trochu posnídala, František ještě spal. Začala mu žehlit prádlo s sebou na internát, byla neděle. Před osmou zazvonil soused. Byl ztrhaný v obličeji, nevyspalý, táhlo z něj pivo.</p>
				<p class="T2">„Máš doma Frantu, Jaruno?“</p>
				<p class="T2">„Cože?“</p>
				<p class="T2">„On není doma?“</p>
				<p class="T2">Pospíchala ve vrávoravých krocích souseda z bytovky na náves a k řece. Když šli kolem kostela, vzpomněla si na tátu, přijde pro ni kolem půl desáté ustrojený na mši. Sklonila hlavu, přes starou blůzu měla navlečenou jen šusťákovou bundu, na nohou zašlé tenisky. Došli k Vltavě, tam, kde se do široka rozlévala. Z polovysoké trávy šel ještě vlhký chlad, mísil se s pachem spáleniště, z rosy měla za chvíli mokré boty. Z ohniště se kouřilo, stříbřitý sud ležel na boku, na špalcích nikdo neseděl, Josef a dva další chlapi ze vsi postávali kolem černých doutnajících uhlíků. Rozhazovali rukama a hleděli na řeku.</p>
				<p class="T2">„Kde je Franta?“ křikla na ně.</p>
				<p class="T2">Kroutili hlavami, mlčeli.</p>
				<p class="T2">„Zase lez do vody? Vy jste se zase koupali?!“</p>
				<p class="T2">„Vlezli jsme tam jen po kolena,“ řekl chabým hlasem Josef, „ale on… znáš ho, co dělá.“</p>
				<p class="T2">„Co on?“</p>
				<p class="T2">„Svlíknul se a plaval po proudu.“</p>
				<p class="T2">„Kdy to bylo, sakra?“ Jaruna stála mezi nimi, měli ruce zabořené v kapsách a přešlapovali, nuceně vystřízlivělí.</p>
				<p class="T2">„Asi v půl čtvrtý ráno jsme se šli ochladit, jen jsme si vykasali nohavice, ale Franta tam šel celej…“</p>
				<p class="T2">„A od tý doby co? Je osm!“</p>
				<p class="T2">„Plaval po proudu.“</p>
				<p class="T2">„Vy jste ho nechali?!“</p>
				<p class="T2">„Jaruno, víš, co udělal minule. Vylezl po sto metrech v rákosí a šel se vychrápat domů. Pak se nám šklebil, hledali jsme ho tehdy jak blbci až do rána.“</p>
				<p class="T2">„Byl hodně vožralej?“</p>
				<p class="T2">„No … tak normálně.“</p>
				<p class="T2">„Nechali jste ho vožralýho vlézt do řeky a vykašlali jste se na něj?“</p>
				<p class="T2">„Křičeli jsme na něj, ať neblbne, mával nám a plaval dál.“</p>
				<p class="T2">Jaruna se třásla po celém těle, stála až u vody, zírala na řeku, dýchala studený ranní vítr, co klouzal nad vlnami.</p>
				<p class="T2">Josef k ní došel.</p>
				<p class="T2">„Kluci ho hledaj ještě dál po proudu, my jsme to tady už pročesali.“</p>
				<p class="T2">Stála a třásla se.</p>
				<p class="T2">„Jaruno, neblbni, pojď se mnou. Pojď domů.“</p>
				<p class="T2">Otočila se k němu. Nateklé nevyspalé oči sklopil do trávy.</p>
				<p class="T2">„Zavolali jsme policajty,“ řekl do země.</p>
				<p class="T2">Seděla doma, ten samý, pořád stejný výhled z okna na silnici, jako by čekala, že po ní přijede, ale cítila, že to tušení je prázdné, že jeho vratká postava se neobjeví. Vzpomněla si na jeden letní den před rokem, na hřišti si chlapi ze vsi přibili na strom terč a postávali tam se vzduchovkou. Přišla tam s Františkem, díval se zamračeně na otce, jak se mu třese ruka, dříve býval členem sportovního střeleckého klubu ve městě, kde byl v učení. Teď už mu zbylo jen vychloubání, holedbal se před kamarády, ale trefoval okraj terče. Už tehdy cítila, že je odepsaný. Vyřízený chlap.</p>
				<p class="T2">Kolem třetí přišli dva od policie. Vyptávali se. Pak zase odešli. Prý zavolali hasiče. Přišel otec, Jaruna mu uvařila čaj. Mlčeli, zeptala se, jaká byla mše. Prý šli jen do boční kapličky, protože se sešlo jen sedm lidí. V takovém počtu farář ani neotvíral kostel a táta z toho byl vždycky mrzutý.</p>
				<p class="T2">František večer neodjel na internát, byl zamlklejší než obvykle a šel brzy spát. Jaruna vyšla z bytovky a zamířila na náves. Zastavilo se s ní několik sousedů. Utěšovali ji a dodávali jí naději. Ani nevnímala, co říkají, neslyšela ani sebe samu, co odpovídá. Šla na to místo, oheň už byl dávno vyhaslý, kolem ohniště bylo uklizeno a nikdo tam nebyl.</p>
				<p class="T2">Přišla domů, pootevřela do pokoje, kde spal František. Jeho spící tvář se zdála být klidná. Šla si lehnout a vzala si prášky na spaní.</p>
				<p class="T2">V pondělí k večeru se objevil policajt a člověk od hasičů. Řekli jí to ve dveřích. Našli ho u břehu, tři kilometry po proudu. Měli už lékařskou zprávu z ohledání těla. Smrt udušením z utopení.</p>
				<p class="T2">Rozechvěla ji zima, jako by ji profoukl lehký mrazivý vánek, co v zimě klouže po ledě na zamrzlé laguně. František to slyšel, stál za pootevřenými dveřmi do ložnice, viděla jeho mizející siluetu v matné skleněné výplni dveří.</p>
				<p class="T2">Otevřela. Seděl na své posteli, na té dubové těžké posteli. Podíval se na ni. Neplakali ani jeden. Sedla si v kuchyni k oknu, myslela na to, kdy přijde otec, co bude třeba zařídit, ale myšlenky jí proděravěla prázdnota. Upřeně hleděla přes záclonu na asfaltovou silnici a v jejích očích nebylo nic z toho, co viděla.</p>
				<p class="T2">Zpozorovala jen letmo Františka, že se tiše vytratil ven, ani neměla sílu otočit hlavu, natož se ho zeptat, kam jde. Únava jí na pár okamžiků zamotala myšlenky do podivného víru snů a polosnů, zdálo se jí, že vidí Františka, jak otevírá dveře a něco nese, nějaké poleno nebo veslo od pramice, zmizel za dveřmi ložnice, nebo pod hladinou…? Škubla sebou, když uslyšela první ránu, druhá, třetí, tupé údery jako při štípání dřeva, rozléhaly se, duněly v ložnici, rozléhaly se po celém bytě. Vstala a strnulost dlouhého sezení jí krátce podlomila kolena, že klesla zpět na židli. Postavila se znovu na nohy a toporně jako špatně vedená marioneta kráčela ke dveřím ložnice. Ochromil ji tupý strach z toho rámusu, podlaha se chvěla, celá bytovka se otřásala. Zmáčkla kliku a strčila do dveří. František stál se sekerou u postele a mocnými ranami ji štípal na třísky, už se skácelo masivní čelo a postel ležela spadlá, s přesekanými hranatými nohami. František do dřevěné postele rubal dál, až lítaly třísky, a Jaruna rozšířenýma očima sledovala ten obraz, neschopna vykřiknout, pohnout se. František rozsekal celou postel na kousky těžkou sekerou na štípání špalků. Tu postel, kterou mu před lety vyrobil jeho otec. Topůrko mu vypadlo z ruky, s brunátnou zaťatou tváří prošel kolem ní. Chytila se zárubně, prosmýkl se dveřmi, vzal si tašku, kterou měl od neděle sbalenou a připravenou v předsíni, a odešel z bytu.</p>
				<p class="T1">Ráno už se budím pravidelně kolem půl čtvrtý, mám sucho v puse a jdu se napít. Pak si zase lehnu a nataženej budík si dám k sobě pod deku. Mám z něj už neurózu, a když začne rámusit, leknu se tak, že je málem po mně. Takhle pod dekou je to tlumený, tolik to nebolí, ten šílenej zvuk probuzení. Po pátý hodině tápu na záchod a do koupelny, táta už zase stojí ve dveřích. Než se umyju a obleču, můj hrnek s čajem je na stole, na talířku sušenky. Po ránu do sebe nikdy nedostanu víc než pár koleček sucharů, který si namáčím do čaje.</p>
				<p class="T2">Táta si dnes od probuzení tiše zpívá starý kostelní písně. Sedí u stolu, spadlý ramena ve flanelovým pyžamu, kuchyní se nese jeho falešnej třaslavej zpěv. Takový ráno je k zbláznění, někdy do toho jeho sóla zesílím rádio, kde hrajou pitomý písně pro hezký vstávání, nebo koukám co nejdřív vypadnout na autobus. Zima zalízá za krk, studí mě ruce, přichvátnu, míjím polorozpadlou Vobrovnu, připadám si v jen o málo lepší kondici…</p>
				<p class="T2">Nikdo nic nevěděl, když v roce 1983 přijeli lidi z geodézie s měřicíma přístrojema a dělali značky v polích. Ani místní, natož obyvatelé malý vesničky v údolí Vltavy sedm kilometrů odtud. Tři rány osudu, kdo to tehdy mohl tušit? Lidi se to všechno dozvěděli až za pár let. Byla schůze v hospodě, celá vesnice se sešla U Kubásků, nějací lidi z okresu tam kreslili na velkou tabuli zátopový pásmo. Přehrada pár kilometrů po proudu řeky zvedne hladinu, všechny chalupy na pravým břehu řeky a část těch na levým budou pod vodou.</p>
				<p class="T2">Nejradši mám polední pauzy. Ve fabrice má všechno svůj řád, svůj čas a to mi vyhovuje. Jsem už tak zvyklá. V kantýně koukám do okna, jsou vidět svodidla kolem silnice, pár zaprášenejch kmenů stromů, míhají se auta. Někdy se mi z toho udělá úzko a myslím pak na naši vesnici, ale tak, jak vypadala dřív, na lidi, kteří už nejsou. Na mámu, na Františka, kterej někde je, ale nevím pořádně kde. Občas zavolá, je už dospělej, mění pořád místa a rodinu nemá. Ale přijet nechce. Stejská se mi. Všichni chlapi mě opustili, Franta, syn František, jen táta zůstal, nastěhoval se ke mně do bytu a ten jeho jsme prodali, je to už skoro deset let.</p>
				<p class="T2">Vždycky jsem tátu utěšovala, že naše ves ještě nedopadla tak hrozně, pár vsí kolem staveniště elektrárny srovnali se zemí. Psaly se tehdy petice, pořádaly schůze, psaly se dopisy Štrougalovi, předsedovi komunistický vlády. A všichni andělé a svatý, co je táta vzýval a já jsem se trápila na mších s ním, všichni nám řekli: Hovno!</p>
				<p class="T2">Nejdelší mi pracovní směna připadá odpoledne, neutíká to, ale dneska se těším do hospody, středeční šipky, vždycky přepůlí tejden a všechno je veselejší, čtvrtek, pátek a konec, šlus. V autobuse cestou zpátky někdy usnu, někdy jen tak koukám přes špinavý sklo. Představuju si léto, nebo aspoň jaro, a myslím na nás dva s tátou, jak se kolíbáme na pramici na rozlitý Vltavě. Ve vsi nám říkají Pobřežní hlídka. Vzpomenu si na silikonovou krásku Pamelu Andersson v bikinách a začnu se hihňat do zaprášenýho okna se zaschlýma kapkama deště. Poloprázdnej autobus mě vyklopí na návsi a po rozbitý asfaltce si to šněruju k bytovce. Podívám se na řeku, je šedá, studená, nehybná jako vypnutá televizní obrazovka.</p>
				<p class="T2">Doma rychle uvařím buřtguláš, táta si do něj naláme rohlík a bude spokojenej. V šest máme totiž sraz U Kubásků. Melu se kolem sporáku, táta sedí a mlčí, je jako uschlej strom.</p>
				<p class="T2">Mně říkají ve vsi Pamela a tátovi Mitch, to je plavčík z toho americkýho seriálu, hrál ho David Hasselhoff. Usmívám se a říkám, už se nám to blíží, táto, za chvíli je jaro, zase vytáhneme pramici na řeku. Jen kývne hlavou. Já už to vidím, vezmu si tam knížku a budu ho po očku hlídat, aby nespad do vody. A on mlčí, sedí shrbenej u kuchyňskýho stolu. To už je mi milejší jeho kázání o třech božích ranách, to už jsou mi milejší i ty jeho kostelní písně, který zpívá jak odněkud z hrobu. To už je dokonce lepší, když vytáhne tu prastarou krabici po dědovi, na víku se ztrácí odřenej nápis <span class="verzalky" style="font-size:0.93em;">ČESKOSLOVENSKÁ TABÁKOVÁ REŽIE</span>. Pamatuju si tu vůni ještě z dětství. Teď už je dávno vyčpělá a krabice je plná starejch fotek, černobílejch, zahnědlejch, pokroucenejch. Je na nich naše chalupa a lidi, co už tu nejsou, mamka, která umřela, strejda Venca, co bydlí v osmým patře na panelákovým sídlišti a tady ve vsi se od vystěhování nebyl podívat a nechce sem ani za boha, můj Franta a… já. Pobolívá mě v břiše, když mě táta nutí si ty obrázky znovu prohlížet, ale pořád je to lepší, než když mlčí a naklání se nad stolem jak ohnutá haluz.</p>
				<p class="T2">„Nechceš jít se mnou do hospody?“ ptám se. „Dáš si pivo.“</p>
				<p class="T2">Zavrtí hlavou, že ne. Mně je dávno jasný, co vidí z pramice na hladině. V tý šedý vodě. Já jsem to tam ze začátku taky vídala. Pořád, ale pak jsem si prostě řekla <span class="verzalky" style="font-size:0.93em;">NE</span>. Teď už tam vidím jen věci, který chci. Tváře lidí, sousedů, co jsem znala. Kteří taky přišli o chalupy. Teď jsou v bytovkách nebo v paneláku na jednom budějovickým sídlišti. Je to skoro dvacet let, ale když se zamyslím, vybavuju si snad všechny čísla popisný, kde kdo bydlel a kde se jak říkalo po chalupě. A táta, ten to vidí, kdykoli a kdekoli zavře oči. Jako by to pořád bylo. A vidí to i na tý zhasnutý šedivý obrazovce říční hladiny, když jsme spolu na pramici.</p>
				<p class="T2">Potom jíme, přece jenom se táta trochu rozpovídal. Ptá se, co v práci. Jestli dostanu přidáno. Málem vyprsknu guláš do jeho talíře. Dobrej vtip. Prej přidáno! Tak práci, to jo. Ale táta je rád, že jsem zůstala ve štítkárně. Že jsem nešla na elektrárnu, i když bych tam měla o hodně víc peněz a míň bych projezdila. Pořád jen počítá, kolik nás co stojí. A jak se všechno zdražuje. Slyšela jsem už za svůj život hodně politiků a jinejch týpků, kdysi nám vyprávěli o tom, jak budeme mít levnou elektriku, když jsme v tom jaderným epicentru. Dneska máme elektřinu nejdražší v republice. Prej že jsme řídce obydlenej kraj. Už dávno žádný jejich kecy neposlouchám.</p>
				<p class="T2">Opláchnu talíře a ze spíže přinesu plech s ovocným koláčem. Recept jsem opsala z poslední Vlasty. Katka tyhle časopisy kupuje a štosuje je v hospodě na okenním parapetu. Krájím ten zázrak, obyčejnej piškot a zavařený třešně, nic na tom není. Skládám kousky na sebe do krabice od dortu. Při házení šipek přijde kus buchty vhod. Navlíknu si růžovou mikinu, kterou mi kamarádi jednou koupili k narozeninám, už je celá odřená, s obrázkem blondýny v plavkách s nápisem <span class="verzalky" style="font-size:0.93em;">Baywatch</span>.</p>
				<p class="T2">Vylezu z baráku, poletuje sníh, ještě teď na konci března! Chvátám s nízkou kartonovou krabicí po silnici k návsi. Zase kolem Vobrovny, ten spadlej štít mě poslední dobou pořád víc děsí. Nevím přesně proč. Dokonce se před tou zpustošenou chalupou na okamžik zastavím. Do šera bledě svítí zdi, ze kterých opadává omítka, ukazujou se obnažený cihly, malta mezi nima vypadává. Dávno vytlučený okna, jak černý díry do nikam, zbyly z nich jen oprýskaný zkroucený rámy, sklo je léta na padrť, vysypaný dole ve vysoký trávě. Dědicové, žijou někde ve městě, se o tu ruinu hádají už roky. Dívám se tomu domu do prázdnejch očí. Barabizna stárne a chátrá se mnou. Někdy si taky říkám, kdy u nás zazvoní pošťák a přinese mi demoliční výměr. Do vlastních rukou, vypsanej na mý nacionále…</p>
				<p class="T2">Před kostelem se líbají dva mlaďoši, poznávám Kristýnu od Božky Navrátilový. Kluk je zády, svítí mu jen bílá mikina s kapucou, kterou má přetaženou přes hlavu. Branka na hřbitov je pootevřená. Chodím tam v létě zalejvat naše hroby, starám se o ně přes celej rok. Ale do kostela už nechodím. Všechno jsme si tam s tátou s sebou nosili, všechny trable. Když nám zbourali chalupu, když umřela máma, když se to stalo Frantovi… představovala jsem si vždycky, že to dávám na oltář, že takhle požehnaný je to pro mě všechno lehčí a nenosím zpátky domů na hřbetě takovou tíhu. Jenže pak se mi zdálo, že chodím z kostela s ještě větším nákladem, „břemenem“, jak říkal pan farář, než který jsem tam přinesla. Když mi přišli tehdy říct, že se Franta utopil v řece, od jeho pohřbu už jsem na mši nebyla. Táta to nese špatně, ale poznal, že se mnou nehne. Slíbila jsem mu, že jestli se někdy můj František, kterej se toulá bůhví kde, vrátí domů, tak já se vrátím do kostela. Modlím se před spaním, aby se to stalo, každej večer. To modlení mi zůstalo. Modlím se i za ty, kteří nejsou, za mamku, za Frantu. Já všemu pořád věřím, aspoň myslím, že jo, ale na mše už chodit nechci.</p>
				<p class="T2">Vystoupám po plochejch kamennejch schodech a beru za kliku. Z temný chodbičky mě ovane ta naplesnivělá vůně smíchaná s kyselým odérem piva, hořčice, křenu a cigaretovýho kouře. Ve výčepu už jsou všichni, Pepík, Marta, Petr s Luckou a Máťa. Matěj neboli Máťa je můj šipkovej parťák, mladej, osmadvacet let, hrajeme v párech. Zdá se, že čekali jen na mě. Vypadnem do sálku, kde u zdi stojí ta hrací bedna s terčem, ve výčepu není místo, jen tak na pár židlí. Chodíme si tam přes chodbu pro pití a rozměňovat kovový dvacky do šipkovýho automatu.</p>
				<p class="T2">Mám s sebou dvě dývídýčka na vrácení, většinou nosí vypálený dývka Pepík nebo Lucie, sháním se po něčem novým. Ale je tam jen <span class="italic" style="font-size:0.9em;">Hostel</span> dvojka, horor, ten už jsem viděla, a potom dvě péčka. To mě nebaví, tak si neberu nic. To už máme v rukou šipky, Máťa mi nese z výčepu malý pivo a zapínáme terč. Začne červeně blikat a zahraje znělku, Marta tam navolí program a jako první dovnitř naháže mince. Nejradši hrajeme pozpátku, odečítání do nuly.</p>
				<p class="T2">Každej má nějakej grif, já házím na dolní půlkruh na devatenáctky, mám to tak vyzkoušený. Pepík háže na střed a pokouší pětadvacítky a padesátky. Marta zkouší dubly. Někdy hrajeme proti sobě ve dvojicích o panáky, ale to vždycky jenom v sobotu. Já se přidám málokdy. Pivo mi docela chutná, ale kořalku nemusím. Ještě tak hořkej fernet, lak na rakve, jak říkáme, ale to jen někdy.</p>
				<p class="T2">Matěj nese pro všechny kafe, aby měli na zapití tý buchty, co jsem upekla. Sahají do otevřený krabice a po chvilce Pepík zakleje a vyplivne něco na zem.</p>
				<p class="T2">„Málem jsem si vylomil zub, sakra!“</p>
				<p class="T2">„No jsou tam třešně,“ říkám.</p>
				<p class="T2">„Ale s peckama? Jaruno…!“</p>
				<p class="T2">„Ty jsi nějakej fajnovej!“ povídám. „Pekla jsem to podle receptu z Vlasty.</p>
				<p class="T2">„To mi ho ukaž, ten recept.“</p>
				<p class="T2">Všichni si posedali kolem stolu, cpou se tím třešňovým koláčem a plivají pecky. Podávám Pepíkovi časopis, co ležel pod vrstvičkou prachu na okně. Matěj mi ho vytrhne z ruky, nalistuje stránku s vařením a nahlas čte: „Připravíme si třicet deka polohrubé mouky, tři vejce, dvacet deka moučkového cukru, sklenici <span class="verzalky" style="font-size:0.93em;">VYPECKOVANÝCH</span> kompotovaných třešní…“</p>
				<p class="T2">Smích kolem stolu, všichni vyprsknou a pecky i s kouskama třešní a rozžvejkanýho těsta přistávají na parketách hospodskýho sálku. Máťa znovu opakuje ty vypeckovaný třešně, pravou dlaní mi přitom pleská na čelo a já umírám smíchy, taky jsem se zakuckala a sbírám si drobky a zavařený třešně z růžový mikiny <span class="verzalky" style="font-size:0.93em;">Baywatch</span>…</p>
			</div>
		</div>
	</body>
</html>
