<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Hajicek-8.html</title>
		<link href="template.css" rel="stylesheet" type="text/css"/>
	</head>
	<body>
		<div id="Hajicek-8.html" xml:lang="cs-CZ">
			<div class="frame">
				<p class="PB"/>
				<p id="toc_marker-5" class="T3">Vzpomínky na jednu vesnickou tancovačku roku 1986</p>
				<p class="T1">Okna hospody byla otevřená na náves, a když na chvíli přestala hrát dechovka, jako by letní soumrak zvenku šuměl v rozevlátých zažloutlých záclonách. Do dýmu z cigaret v hospodském sálku se mísil štiplavý kouř zvenčí, věděli jsme, že to jde směrem od kostela, hrobař pálil staré věnce a uschlé kytice i se stuhami. Bylo mu jedno, že je sobota večer, neslyšel hudbu, tam pod kostelem hučela řeka, žlutý a hnědý proud pod jezem nesl pach ryb a rostlin a bahna, které vláčel po dně. Jako bych viděl starého pána, jak přihazuje do ohně, jak dýchá ten dým a vůni řeky, která stoupá až k němu za nízkou zídku z kamene, nahoru nad sráz od Vltavy mezi litinové kříže.</p>
				<p class="T2">V hospodě bylo rušno, Libuna nestačila točit pivo, přesně jsem věděl, jak dlouho jí trvá, než natočí plný tác půllitrů, a kdy se objeví v otevřených dveřích výčepu. Baculatá tvář a její vlasy do žlutého blondu, vyčesané nahoru a propíchnuté jakousi sponou s mašlí z černé krajky, jenom se mihla mezi zárubněmi a už tancovala kolem stolů, celou tu váhu na podnose držela ve výši ramen. Libuna a hudba plechových dechů, která se v dýchavičném rytmu pomalu obracela po parketu, a když jsem k tomu nadechl tu vůni od kostela, slilo se mi to na okamžik v jeden dlouhý hořký závan úzkosti. A její černá stuha ve vlasech a dům na konci vesnice a rodinný smutek, který nebyl ani týden starý. A přesto neměla Libuna na sobě černou blůzu, jen nějakou tmavou sukni a přes bílé těsné tričko bílou zástěru.</p>
				<p class="T2">Strejda brácha seděl naproti mně, sako viselo za ním na opěradle židle, měl vyhrnuté rukávy až k loktům. Sršela z něho ta jeho síla, nejvíc z paží a mohutného krku, byl už celý rudý, i v obličeji, bílou košili na prsou rozhalenou. Kdykoli mluvil, nebyl jsem s to dívat se jinam než jemu do očí a na tmavé žíly naběhlé po stranách zpoceného čela.</p>
				<p class="T2">„Hádal bys mi padesát, kdybys mě neznal?“ zněl jeho sytý hlas.</p>
				<p class="T2">Ale Krámský vedle na židli už se staral, s kým tancovala ta sousedovic holka, hubená a snědá jako poloviční cikánka. Kolem nás prošla jako baletka po špičkách, měla tak slaboučké paže a kotníky, bál jsem se, že kdyby se na ni strejda brácha pořádně zadíval, kdyby se do ní jen opřel svým pohledem, že by se sesypala na zem.</p>
				<p class="T2">Krámský se na chvíli ztratil pohledem někde ve výškách nad pódiem mezi fábory a girlandami, v té barevné kráse z krepového papíru, která zdobila strop. Strejda brácha si zapaloval další cigáro a starý pan Fuks se pořád mračil. Zvedl jsem se od stolu, a než jsem vyšel do dvora, mrknul jsem do výčepu, ale Libuna tam nebyla, snad odběhla na chvíli dozadu do kuchyně. Pár půllitrů pod pípou přetékalo pěnou a další byly do půlky zlaté roztočeným pivem. Na záchod to bylo deset kroků po kamenném chodníčku podél zdi, dřív tu byly chlívky a z bývalé maštale na druhém konci dvora byly udělané dvě garáže.</p>
				<p class="T2">Nechtělo se mi hned zpátky do sálu, dvorek plaval ve zlomeném světle, slunce se sklánělo níž a níž, jako by zářilo ze zahrady, zapadlé mezi větvemi jabloní. Myslel jsem na Libunu, na její smutek, že maminku už nikdy neuvidí stát za pípou, tahat bedny s pivem a limonádami, přejít po tomhle dvorku. Na skobě na obílené zdi viselo zrcadlo, bylo tu tak dávno, kam až sahala moje paměť, kdy jsme si tu jako děti hráli, zašlé a staré zrcadlo, kousek ode dveří do hospodského sálu. Opřel jsem se rukama nad ním, až jsem cítil v dlaních kamínky z omítky, a byl jsem v něm já a bylo v něm všechno z toho podvečera, pavučiny, prach a vůně dřevěných pilin, rozeschlých trámů, horkého skla a roztaveného vosku. Zatočila se mi obloha s kusem střechy a taškami na hřebeni, na chviličku jsem vůbec nic neviděl, než jsem zase překročil prážek do stínu sálu a dýchla na mě kamenná vlhkost hospodských zdí a výpary z kuchyně. Hned ve dveřích jsem zase uslyšel strejdu bráchu, jak vypráví a jak se směje, dotáhlo mě to k němu samo jako nějaká zvláštní gravitace. Napil jsem se piva, oranžová hladinka s tenounkým bílým prstýnkem spadlé pěny. Položil jsem ruce na ubrus, Krámský na mě kývl, „jak je v Praze, mladej?“, a já jsem jen pomalu pokrčil rameny, přemítal jsem, jestli už jsem nepropásl tu správnou chvíli, kdy jsem se měl zvednout a dojít za Libunou do výčepu, říct jí něco o upřímné soustrasti a že mě mrzí, že jsem se z koleje vrátil až předevčírem a dozvěděl se všechno, co se stalo, tak pozdě. Jenže čím déle jsem váhal, tím těžší se mi to zdálo. Jak to říct a co udělat, abych se jí nedotkl a něco nezkazil, nikdy tam nebyla úplně sama, vždycky někdo objednával panáka nebo si kupoval cigarety, a Libuně ve výčepu nikdo nepomáhal.</p>
				<p class="T2">Strejda brácha se nadechl k dalšímu dlouhému sólu a já jsem se jen bál, kdy dojde ve vyprávění z dětství na toho německého zajatce, co pracoval po válce na statku u přívozu a jak ho jednou chlapi ze vsi zbili ve stodole, to bych musel zase na chvíli odejít, abych neslyšel ten dávný příběh, ze kterého na mě šla hrůza. Ale naštěstí začali právě hrát a já jsem se připravoval, že konečně zajdu za Libunou, jenže jsem měl strach, že budu koktat a někdo bude stát nablízku. A Martina zůstala sama u rohového stolu, protože neměřičtí kluci si vynesli pivo ven a seděli na schodech před hospodou. Došel jsem pro ni a tancovali jsme valčík, Martina mě vedla, abychom pěkně kroužili kolem celého parketu, protože věděla, že mně vždycky vychází krok do podivných čtverců, ze kterých bychom se potom nevymotali. Křičela mi do ucha, že její bráchové a ostatní kluci se venku radí, co podniknout proti pankáčům, kteří obsadili celý jeden stůl vpravo pod pódiem. Bylo jich celkem pět a šel z nich trochu strach. Když jsme protancovali kolem nich, všiml jsem si pořádně jejich kožených bund s cvočky a pichlavých náramků s ocelovými ostny. Jeden měl na hlavě natužené číro, ostatní měli splihlé copany a po straně vyholené hlavy. Přijeli odněkud autobusem, nikdo je tu nikdy předtím neviděl.</p>
				<p class="T2">„Myslíš, že je kluci chtějí vyhodit z hospody?“ sklonil jsem se k Martině.</p>
				<p class="T2">„Chtějí je zmlátit, aby odtáhli pryč…“</p>
				<p class="T2">„Ale proč? Dyť nikomu nic nedělají…“</p>
				<p class="T2">„Prej jsou to feťáci, říkal náš Jára…“</p>
				<p class="T2">Přes Martinino rameno jsem se v otočkách valčíku díval do výčepu, Libuna mi nepřipadala smutná, spíš tak nějak napjatá a unavená, přemýšlel jsem, jak s tím začít, a jestli vůbec za ní mám dneska jít, ta její černá mašle… třeba bude potřebovat, jako už tolikrát, pomoct s narážením sudu, až vytočí všechno pivo, a pak bych s ní mohl mluvit o samotě. Jenže taky může říct někomu jinému, kdo bude zrovna po ruce, mohl bych se jí dopředu nabídnout, ale to by bylo stejné jako za ní rovnou přijít.</p>
				<p class="T2">„Pojď se mnou za klukama,“ řekla Martina, když hudba dohrála do další přestávky. Ale nechtěl jsem se kvůli Libuně hnout ze sálu, a tak jsem se vrátil ke stolu.</p>
				<p class="T1">Sedělo se a připíjelo na zdraví, díval jsem se po obličejích sousedů a po stěnách sálu obložených zašlým dřevem napuštěným fermeží, trubka, klarinet, mastná omítka, kapelník zpíval horkým zadýchaným hlasem a Krámský se na mě zašklebil, že jsem ještě pořád nedopil to pivo, „ty jako bys nebyl z vaší chalupy, já pamatuju tvýho dědu, zeptej se táty, no ne?“, šťouchnul loktem do strejdy bráchy a ten přikývl a řekl: „Počkej, až se zase všichni sejdem, můj táta, tvůj táta, já a náš Francek, vypijeme Libuši celej sklep…“</p>
				<p class="T2">„Kdepak, ty nejsi od Vltavy, koukej to dopít, krucinál…“</p>
				<p class="T2">Krámský mě nechtěl nechat na pokoji, vyptával se pořád na Prahu a Libuna přicházela s dalším tácem piv, umíral jsem, jestli se u nás zastaví, ten den jsme se ještě ani pořádně nepozdravili, vlastně celý týden od toho pohřbu. Ale strejda brácha na ni nezamával, ani pan Fuks, ani Krámský, pálila mě ta chvíle, než Libuna zase zmizela s prázdnými půllitry, a ještě potom jsem na to pořád myslel. Začalo se zase hrát, kolem opěradla židle za mými zády se protáhlo pár lidí na parket, do piva mi napadaly konfety, modré, červené, zelené, zíral jsem trochu apaticky na ty barvy, nikotin, rtěnka, peprmintka, ohlédl jsem se přes rameno, za mnou jen něčí ruce zdvižené nad hlavu a zpocená záda. Polka se zase roztočila a zvedl se prach, na hladině mé sklenice plavala barevná kolečka, Krámskýmu svítily oči, jeho utahané manšestrové sako, neoholená tvář, co všecko prožil, to měl v obočí a ve svrasklé kůži na čele, usazené v koutcích úst. Starý pan Fuks se probral ze své letargie nad skleničkou becherovky, věděl, že já jediný budu poslouchat, a já jsem už zase věděl, co přijde.</p>
				<p class="T2">„Hlavně že už není bída, Pavlíku,“ začal pomalu a já jsem přikyvoval, z Libuny jsem viděl otevřenými dveřmi do výčepu jen špičku nahého lokte, „dneska už zaplať pámbu není nic na lístky. Jó, za války, už v devětatřicátým se kupovalo na lístky, nejdřív mejdlo, potom cukr, chleba, maso i mlíko, kafe taky. Porážky prasat se musely hlásit dopředu…“ vypravoval starý pan Fuks hrbolatým hlasem a tam vpředu tu a tam zasvítil pramen zlatých vlasů a hned zmizel za zárubní. „… a přišla bída, jedly se jen brambory, a kdo něco měl, tak kšeftoval, jedno vejce za pětikorunu, husa za pět stovek, litr rumu za tisícovku. A na Vánoce v druhým roce války už nebylo nic, ani svíčky, v jednaštyrycátým byl na lístky tabák a potom i dříví na zátop a kyselý zelí. Boty se dělaly s dřevěnou podrážkou a Němci vodváželi kostelní zvony a sebraný železo, papír a hadry, všechno…“ Přikyvoval jsem panu Fuksovi a na okenním skle hořely poslední zbytky červeného slunce, topil jsem se ve svém usmívání a snění a mhouřil oči, strejda brácha se vrátil z kola polky a valčíku, měl kapičky potu na čele.</p>
				<p class="T2">„Tak, pane Fuks, kolik stál za protektorátu kus flákoty?“ zeptal se rozdováděný tancem a pivem. Znali jsme to už všechno nazpaměť, starý pan Fuks se díval před sebe nebo kdoví vlastně kam, snad až někam do těch starých časů, pokyvoval hlavou.</p>
				<p class="T2">„Teď už je dobře, za Hitlera stálo kilo vepřovýho tři sta korun, kilo šunky devět set, litr mlíka deset, to byla všechno šmelina, protože to jinak bylo na příděl. A stříleli český lidi…“ Pan Fuks usrkl ze skleničky s kořeněnou vůní další slzu becherovky. „Ve dvaaštyrycátým gestapáci zabili Viktora a jeho ženu, co učila v měšťance, v třiaštyrycátým zastřelili četnickýho, že schovával toho polskýho uprchlýho zajatce, a ještě v létě ve štyryaštyrycátým vodtáhli do koncentráku hajnýho Rybáka a Vojtu ze samoty, ty vy už stejně neznáte…“</p>
				<p class="T2">„Taky dostali svý, fašouni, aspoň některý,“ strejda brácha si odkašlal a dopil pivo. „Pamatuju to trochu jako kluk, co se dělo, ale ty to víš líp, ne?“ otočil se na Krámskýho a ten se zašklebil.</p>
				<p class="T2">„Viděl bys, co s nima dělali Rusáci, když se jim Němci dostali do ruky,“ a dal se do vyprávění svým nepříjemným nakřáplým hlasem. „Pochytali je tady vokolo v lesích a zavřeli do školy, tam, co ke konci války bydlela ta mladá Němka, co čekala na manžela tak dlouho, až nakonec nestačila zdrhnout. Když ji Rusáci vyslídili, byli ve škole furt, střídali se na ní jeden po druhým, ti dva oficíři a potom další a další, co ještě přišli…“</p>
				<p class="T2">Rychle jsem se nabídl, že dojdu Krámskýmu a strejdovi bráchovi pro pivo, popadl jsem jejich prázdné půllitry a nechal za sebou další hrůzné historky ze starých časů. Ve výčepu už svítila žárovka, jak se setmělo, položil jsem sklo na mokrý plechový pult. Jenže Libuna byla někde vzadu v kuchyni, chvíli jsem postál a pak se vrátil ke stolu. Krámský ještě vyprávěl, jak po osvobození chlapi ze vsi pomáhali chytat německé vojáky po lesích a co jim pak Rusové dělali, zvláště pak, když dva z nich při těch přestřelkách padli, jeden jejich vojín a jeden poručík, nositel nějakého vyznamenání, které se jmenovalo Řád Alexandra Něvského. Ani jsem si nesedl a šel jsem zpátky do výčepu, abych nic neslyšel, mnohem raději jsem poslouchával vzpomínání starého pana Fukse, jeho čísla a jména a letopočty, snad to měl už trochu pomotané, ale mluvil jako chodící kronika česká, která všechno pamatuje, dobré i zlé o svých lidičkách, kteří za nic z té velké historie nemůžou docela, ale za všechno trošku.</p>
				<p class="T2">Libuna se objevila ve dveřích z kuchyně do výčepu, v zubech držela černou mašli a oběma rukama si upravovala vlasy, než je znovu propíchla tou sponou, v podpaží měla mokrou skvrnu potu. Usmála se na mě, vždycky měla tvář jakoby trochu oteklou, tak nějak roztomile, a když se usmívala, bylo její hnědé oči vidět jenom štěrbinkami mezi víčky a řasami.</p>
				<p class="T2">„Ahoj, Pavle. Kolik piv chceš?“ zeptala se, viděla prázdné půllitry na pultě přede mnou.</p>
				<p class="T2">„Ahoj. Tři, prosím tě. Chtěl jsem za tebou… máš toho dneska hodně, viď?“</p>
				<p class="T2">„Hm, je toho moc, ale babička mi pomáhá v kuchyni a občas i tady. A taky přijel na chvíli brácha, tak snad to zvládnem…“</p>
				<p class="T2">Trochu nakrčila čelo a přivřené oči mrkaly snad víc, než jen z cigaretového dýmu, vypláchla všechny vrácené půllitry a začala roztáčet piva, nadechl jsem se k té řeči, kterou jsem si připravoval, ale vtom se ve dveřích z kuchyně objevila Libunina babička. Libuna jí uvolnila místo u pípy a poskládala si půllitry na tác, bílé čepice přetékaly přes skleněné okraje, vykročila s plným tácem do sálu. Vzal jsem si od babičky Englmanů tři piva a donesl je ke stolu, strejda brácha se o něčem hádal s Krámským, z celého toho poválečného příběhu, před kterým jsem utekl, zbyla jen rozvalená hromádka šedivého popela z cigarety strejdy bráchy v popelníčku na stole. Starý pan Fuks měl pořád ještě ve skleničce trošku štiplavé becherovky, věděl jsem, že mu vydrží až do půlnoci, pak si dá druhou a půjdu ho doprovodit domů jako vždycky.</p>
				<p class="T2">„Dneska už je dobře,“ kýval hlavou to své, „po převratu spousta lidí ze vsi vodešla do pohraničí, zbyla tu jen dřina, byly nový rozpisy dodávek podle polností, pak přijeli instruktoři z vokresu zakládat do Neměřic družstvo… jo, Pavlíku, to už nikdo neví, co to bylo za časy…“</p>
				<p class="T2">Libuna se stavila u našeho stolu, zapsala na lístek piva, nešlo nic říct, strejda brácha na ni s úsměvem mrknul, taky se pokusila usmát, ale nebyl čas, dívali jsme se všichni na její plnoštíhlý pas, když odcházela, na její boky, strejda brácha zamyšleně povzdechl a starý pan Fuks mě chytil za paži: „.. a víš, kdy bylo nejhůř, Pavlíku? Když jsme dlužili na dodávkách, na daních a dokonce i na pokutách za to všechno předtím. Vod třiapadesátýho už se pak nekupovalo za lístky, ale udělali měnovou reformu, na poště to vyměňovali, jedna ku padesáti…“</p>
				<p class="T2">„Pane Fuks, když jste u těch počtů, tak si vás trošku vyzkouším.“ Strejda brácha šibalsky zahýbal obočím a napil se. „Kolik dobytka tehdá v těch letech bylo v Neměřicích, když se zakládal kolchoz? Ale přesně, já se doma voptám svýho táty.“</p>
				<p class="T2">„Jo, chlapče,“ pan Fuks nakrabatil čelo, „to ti povím pinktlich. Stovka krav na mlíko, sedum jalovic, třiatřicet koní a štyry páry volů do tahu!“</p>
				<p class="T2">„Jak si to tak přesně můžete pamatovat?“ nedal se strejda brácha.</p>
				<p class="T2">„Takto!“ odsekl starý pan Fuks, zašklebil se na něj a obrátil do sebe zbytek ze sklenky. „A metrák pšenice tehdá vykupovali po stovce, žito za šestadevadesát, ječmen za pětašedesát a brambory za vosnáct korun…“</p>
				<p class="T2">Krámský a strejda brácha se rozesmáli, pan Fuks se kabonil do sepraného zažloutlého ubrusu a trochu se mu třásla brada.</p>
				<p class="T2">„Hovno víte…“ mumlal si pro sebe. Krámský ho dost nešetrně poplácal po svěšených ramenou. Ale starý pan Fuks se uraženě díval přes ně oba někam nad dveře do dvora a po chvíli do mě šťouchnul loktem: „A deset let po válce už jsme tu měli biograf, obecní rozhlas, družstevní prádelnu pro ženský a na poště telefon. Jenom velcí sedláci netáhli společně, nikam nechodili. Ti věřili na šeptandu a čekali, že přijde z ciziny zase převrat…“</p>
				<p class="T2">„Než je komunisti všechny vystěhovali, viď, Krámský?“ uchechtl se škodolibě strejda brácha, který poslouchal, co mi pan Fuks vypráví.</p>
				<p class="T2">„Co se díváš na mě?“ ohrazoval se Krámský.</p>
				<p class="T2">„Ty vo tom něco víš, ne?“</p>
				<p class="T2">„Zato ty víš prd. Ze vsi byl vystěhovanej jedinej sedlák, jeden jedinej…“ Krámský zrudl ve tváři, důchodce, už chce mít klid, usmíval jsem se a koukal se přes jeho rameno do okna, jak venku tmavne nebe.</p>
				<p class="T2">„Vy jste pěkný kurvy…“ řekl strejda brácha a koukal do piva.</p>
				<p class="T2">„Hele, nech toho, znáš se, když se napiješ… bude tě to pak mrzet,“ řekl už klidně a trochu zlověstně Krámský.</p>
				<p class="T2">„To určitě…“ napil se strejda brácha.</p>
				<p class="T2">„Teď už je dobře,“ mručel pan Fuks, „už se nekupuje na lístky…“</p>
				<p class="T2">Všechna okna do sálu už zasklila tma, k našemu stolu si přisedlo pár dalších lidí, strejda brácha už hučel jako piliňáky, vyprávěl a vyprávěl, ta síla přitahovala všechny, nehnul jsem se ze židle, hřál jsem se v jeho energii, v té jistotě a pocitu bezpečí, všechno bylo v pořádku, nic se nemohlo stát, když tam byl, když tam seděl a povídal.</p>
				<p class="T2">Až za drahnou chvíli jsem si všiml, že dohrála muzika, pankáči přešli tam a zpátky po sále, připadali mi nervózní, ten s čírem na hlavě byl už dost opilý. Po chvíli se mezi stoly objevila Libuna i s babičkou, servírovaly zájemcům překvapení večera, pečeni s bramborem a se zeleninou, to byla tedy ona vůně, která prosakovala z kuchyně, kde byli zavření střídavě babička Englmanů a Libunin bratr Tomáš, který jinak dělal kuchaře v jednom hotelu až v Budějovicích. Strejda brácha objednal u Tomáše večeři pro celý stůl, jenom starý pan Fuks nechtěl, odcházel domů.</p>
				<p class="T2">Došel jsem s ním vlahou tmou přes náves, kolem národního výboru a místní lidové knihovny až k jeho stavení, Neměřice číslo popisné dvacet osm. Pokynul mi holí a zmizel za vrátky.</p>
				<p class="T2">Když jsme se dali do jídla, kapela začala hrát další rundu, ale parket byl poloprázdný. Jenže to trvalo jen jeden tanec, protože potom kapelník zavelel a muzika spustila osvědčené písničky, které lidi zvedly ze židlí, <span class="italic" style="font-size:0.9em;">Malý hošík černovlasý</span> a <span class="italic" style="font-size:0.9em;">Šestého července na strahovských hradbách</span>…</p>
				<p class="T2">Strejda brácha a Krámský dojedli a Libuna jim mezitím přinesla další piva. Já jsem ještě zápasil s trochu tuhým plátkem masa opečeným jen tak na přírodní způsob.</p>
				<p class="T2">„Koukám, že je to na tebe ňáký tvrdý,“ komentoval se smíchem strejda brácha můj boj s pečení.</p>
				<p class="T2">„Pro Pavla je celej život nějak tvrdej,“ ušklíbl se Krámský, „kdepak, Pavel není z vaší chalupy, vy jste byli odjakživa jinačí jedlíci a pijáci, no řekni…“ obrátil se Krámský na strejdu bráchu, ten už měl bílou sváteční košili rozepnutou skoro až na břicho.</p>
				<p class="T2">„Hele, vynech na chvíli naši rodinu,“ zabručel strejda brácha. Ale Krámský byl stará drbna a uměl vyprávět letopisy naší vesnice zase z trochu jiné stránky než starý pan Fuks. A přitom se posmíval a v očích měl zlá světýlka.</p>
				<p class="T1">Občas jsem se podíval ke stolu pod pódiem, kde seděli pankáči, bavili se mezi sebou a pili pivo, obrnění v kůži a kovu vypadali snad opravdu trochu zlověstně. Libuna se mi ztratila na nějakou dobu z očí a až za hodně dlouho přišla pro sklenice a prázdné talíře, kapela měla pauzu a muzikanti jedli u stolu, lidi se trousili přes parket ke dveřím do dvora nebo na náves, která už byla přikrytá tmavou letní nocí bez hvězd.</p>
				<p class="T2">Pomohl jsem Libuně odnést talíře ze všech stolů a pak jsem zůstal stát u výčepu, chtěl jsem být chvíli u ní, abychom spolu mohli mluvit, trpělivě jsem čekal, až se na chvíli zastaví, ale znovu a znovu odbíhala. Opíral jsem se o pult a díval se, jak odnáší k našemu stolu další piva, a když psala čárky na lístek, viděl jsem, jak se na ni strejda brácha usmál a kývl na ni, aby šla k němu. Vstal ze židle, vyndal z kapsy kalhot kapesník, naslinil ho a utřel Libuně z tváře nějakou šmouhu od mastnoty nebo prachu nebo od slz. Pak ji pohladil po vlasech, vzal ji kolem ramen a přišli spolu do výčepu. Strejda brácha posadil Libunu na židličku za pult a říkal jí něco, asi ji zval na skleničku proti smutku a pláči. A já už jsem tam neměl co překážet, a tak jsem se šoural pomalu zase zpátky ke stolu, ke Krámskýmu a k sousedům, co tam seděli. A odtud jsem se díval, jak strejda brácha vzal sám z poličky láhev myslivce a nalil do dvou malých skleniček. Libuna se na něj dívala a trochu se usmívala, přiťukli si a napili se a já jsem cítil, jak mi hoří tváře, jako bych tu kořalku právě vypil sám, ale ve skutečnosti to bylo zahanbením nebo možná lítostí, protože strejda brácha udělal to nejjednodušší, co se udělat dalo a co mě nenapadlo, když jsem seděl celý večer u stolu jako na trní a přemýšlel, jak Libuně projevit účast, jak jí šetrně říct, že jsem s ní a trápí mě, že ona se trápí. A že je mi líto, co se stalo s jejich maminkou, a aby se nesoužila, a že se na mě může spolehnout a obrátit se na mě s čímkoli, vždyť se známe odmala…</p>
				<p class="T2">Strejda brácha stál za pultem a chvíli za Libunu točil pivo do vymytých půllitrů a mluvil k ní, bylo vidět jen její blond hlavu, jak seděla na židličce, upíjela ze skleničky, a já jsem nevěděl, proč nejsem a nikdy nebudu jako strejda brácha nebo Krámský nebo další chlapi, co jsem znal, kteří by udělali zrovna tohle, zatímco já jsem se nezmohl ani na to, abych něco řekl, vymyslel, udělal, když to bylo přece tak jednoduché a přirozené. Nejraději bych se neviděl.</p>
				<p class="T2">Za pár minut se opět rozhýkala dechovka, sloky a refrény písniček se převalovaly v tom umaštěném, upoceném rytmu jako stokrát přežvýkané sousto a mě už trochu bolela hlava, sledoval jsem chvíli přes rameno několik tanečních párů na parketu hospodského sálku, strejda brácha už zase seděl a diskutoval naproti mně u stolu, vykřikoval a smál se, ale mně už najednou jeho síla nepomáhala, cítil jsem se sto let starý a prázdný. Pankáči se někam ztratili, jejich stůl byl opuštěný.</p>
				<p class="T2">Noc vyšuměla ke stropu zakouřeného hospodského sálku. Už jsem jenom počítal minuty a čtvrthodiny, které míjely, nechtěl jsem jít pryč dřív než strejda brácha, i když jsme měli cestu domů opačným směrem. Prach se usazoval na parketách v sále pod začouzenými světly, která pálila u stropu, už se netancovalo, protože kapela právě odehrála závěrečnou rundu.</p>
				<p class="T2">Měl jsem v půllitru ještě skoro polovinu druhého piva, bylo už zteplalé a dávno bez pěny, připomínalo spíš jarovou vodu. Strejda brácha už si oblíkl sako a Krámský vytahoval peněženku. Libuna obešla poslední hosty v sále a zastavila se u nás, strejda brácha za mě zaplatil piva i večeři, bránil jsem se, ale on mě neposlouchal a zaplatil ještě panáka Krámskýmu a sobě. Libuna přinesla láhev myslivce až k nám ke stolu, musel jsem si nakonec dát poslední kořalku s nimi a Krámský se mi smál, že jsem toho panáka vypil nadvakrát, že jsem ho do sebe neuměl obrátit naráz jako oni.</p>
				<p class="T2">„Ty že seš z chalupy? Takhle se pijou frťany, co? To snad není možný…“</p>
				<p class="T2">Chystali jsme se vyjít na náves, ale vtom se ve dveřích objevili dva kluci ze vsi a jednomu stékaly po tváři pramínky krve a držel si hřbet ruky pod nosem, krev mu protékala mezi prsty a šikmo rýhami po dlani. Libuna zrovna odnášela ze stolů prázdné láhve od vína a od limonád, sklenice a popelníky, a když viděla tu krev, došla rychle do kuchyňky pro lékárničku. Strejda brácha odstrčil toho prvního a znalecky prohlížel zranění zakrváceného kluka, byl to Petr, co jezdil s traktorem v družstvu.</p>
				<p class="T2">„Nic to není,“ řekl nakonec, „máš jen natržený vobočí a rozbitej rypák…“</p>
				<p class="T2">Petr se k nám otočil zády a vzal si od Libuny vatu a fáč, otíral si krev a pak mu Libuna na tvář přilepila náplastí kus polštářkového obvazu, u nosu si přidržoval chomáč vaty, která rychle prosákla krví. Vyprávěli oba zmateně, jak společně vyhnali pankáče za ves a co se všechno dělo.</p>
				<p class="T2">Vyšli jsme před hospodu. Oba kluci se dali domů podle řeky a Krámský chtěl po strejdovi bráchovi, aby ho odvezl domů na samotu traktorem s radlicí, který měl strejda brácha zaparkovaný před chalupou u přívozu. Začal jsem jim to rozmlouvat, že to není dobré, když oba pili, ale Krámský mě odstrčil.</p>
				<p class="T2">„Co jsi pořád posranej, běž domů! Ne, ty snad nejsi z vaší chalupy. A neser se tady do našich věcí…!“</p>
				<p class="T2">„Drž už, kurva, hubu, co to pořád meleš!“ obořil se najednou strejda brácha na Krámskýho tak prudce, až jsem ztuhl leknutím. „Co to furt kecáš, že není náš, ty vole? Pavel je ten nejlepší z nás, to si pamatuj, z celýho našeho rodu! Študuje na univerzitě v Praze, bude z něj doktor nebo tak něco a ty mu nesaháš ani po kotníky, tak už buď konečně zticha, protože von je stokrát lepší než ty…!“</p>
				<p class="T2">Krámský povytáhl obočí a něco naštvaně brumlal.</p>
				<p class="T2">„Pavel má recht, pudeš domů po svejch, já jsem měl pivo.“</p>
				<p class="T2">A já jsem se chabě pokoušel něco říct, protestovat proti tomu, co strejda brácha právě řekl, protože to nebyla žádná pravda, byl jsem trochu zaskočený a trochu jsem se styděl, co jsem to zavinil, cítil jsem teplo ve tvářích, ale vlhká noc mi chladila rozbouřenou krev. Hvězdy nebylo vidět a na obzoru po celé šířce nebe prosvítal bledý proužek, protože bylo vlastně ráno.</p>
				<p class="T2">„Dobrou noc, Pavle, běž už spát,“ plácnul mě strejda brácha lehce do zad.</p>
				<p class="T2">„Ahoj, dobrou… Dobrou noc, pane Krámský…“</p>
				<p class="T2">Krámský byl na odchodu, ale otočil se a zvedl ruku na pozdrav. Strejda brácha ho rychle došel a kráčeli spolu po silnici a já jsem si sedl na schody a díval se za nimi, jak odbočili k řece, a ještě když byli dávno za zatáčkou, doléhal ke mně Krámskýho vysoký vrzavý hlas a burácivý smích strejdy bráchy. Kámen mě trochu studil a vítr chladil horké čelo. A pak bylo chvilku slyšet startování a motor strejdova traktoru s radlicí naskočil.</p>
				<p class="T2">Vrátil jsem se raději do sálu. Stoly a židle byly trochu rozházené, ubrusy nakřivo, to všechno čekalo příští den Libunu a babičku Englmanů, uklidit sál po taneční zábavě a umýt nádobí. Vešel jsem přivřenými dveřmi do výčepu, Libuna už měla půllitry a sklenice umyté, rovnala prázdné láhve od vína a kořalky. Když mě uviděla, usmála se tím bolavým úsměvem, při kterém přivřené oči vypadaly jako oteklé nevyspáním nebo dlouhým pláčem, ale tak to bývalo i předtím, byla to Libuna. Pomohl jsem jí srovnat láhve od červených a žlutých limonád do modrých plastových beden, tři jsme postavili na sebe a navrch jsme položili ještě pár láhví od Pražského výběru a Hodonínského slunce, Libuna je přidržovala rukou a společně jsme všechno odnesli nadvakrát do sklepa.</p>
				<p class="T2">Jedna žárovka svítila nad prahem a druhá až dole pod stropní klenbou. Sešli jsme opatrně po příkrých vysokých schodech, stěží se na ně vešla noha, jak byly úzké. Malým podlouhlým okýnkem na úrovni venkovní silnice, které jsme měli nad hlavami, proudila dovnitř letní noc či brzké čerstvé ráno, bylo jen o něco světlejší než tma uvnitř ve sklepě s jeho dechem, syrovým, plesnivým a studeným. Položili jsme bedny na zem pod pavučiny a vlhké cihly stropu, trochu jsme se přitom srazili hlavami, jak jsme se naráz oba sehnuli. Zasmála se nahlas a letmo jsme se zachytili očima. Ucítil jsem poněkud čpavý závan její blízkosti, z potu v jejím podpaží, z těch hodin prochozených mezi parketem, výčepem a kuchyní, byl to okamžik. Opatrně jsem se napřímil, ale vešel jsem se pod nízký strop akorát. Vystoupal jsem zpátky po schodech za Libunou, za jejími bílými lýtky a černými boky a černou stuhou. Nahoře zamkla úzké sklepní dveře těžkým kovaným klíčem, který musel být starší než my dva dohromady.</p>
				<p class="T2">„Děkuju, Pavle.“ Libuna si ve výčepu sedla ze strany na židli, pravým loktem se opřela o opěradlo a položila si hlavu na loket. Vzpomněl jsem si zase na strejdu bráchu a na panáky myslivce, jenže teď už nemělo smysl nic říkat, bylo po všem a mně se tolik chtělo spát.</p>
				<p class="T2">„Máš žízeň, Libuno?“</p>
				<p class="T2">„Jo,“ Libuna se zasmála. „Vidíš, kdyby ses teď nezeptal, ani bych si to neuvědomila.“</p>
				<p class="T2">Podívala se na mě štěrbinkami hnědých očí a já jsem byl v tu chvíli tak šťastný, že to nikdo nepochopí. Vzal jsem jeden z vypláchnutých půllitrů, které stály dnem vzhůru na rozprostřené utěrce, a natočil jsem do něho pivo. Donesl jsem ho ke stolu a postavil před ni. Vzala půllitr do obou dlaní a dlouze se napila, podala mi ho a já jsem se napil taky. Potom kývla směrem ke dveřím do kuchyně a usmála se na mě přimhouřenýma očima.</p>
				<p class="T2">„Chceš něco vidět?“ A znovu se zadívala na ty dveře. Pokrčil jsem rameny, ze štěrbinek jejích očí svítila otázka dál.</p>
				<p class="T2">„Nikomu jinýmu v týhle vsi bych to říct nemohla.“</p>
				<p class="T2">Vstala, popošla ke dveřím, s rukou na klice se zastavila, znovu se na mě podívala a povytáhla obočí. Potom otevřela do tmy, vešel jsem za ní do kuchyně, a když rozsvítila, leknutím ve mně cuklo. Na podlaze napolo seděl, napolo ležel ten pankáč s čírem, opřený o stěnu vedle dřezu s nádobím od večeře. Nohy v úzkých nohavicích měl natažené před sebe, jenom tak v černém tričku vypadal mnohem útlejší, byl snad ve skutečnosti hubenější než já, sám na zemi bez celé té kožené a kovové výbavy, která ležela vedle na podlaze. Bunda s vycpanými rameny pobitá lesklými cvočky, nějaké náramky s ostny a opasek s těžkou přezkou.</p>
				<p class="T2">„Čerokí je hodnej,“ řekla Libuna. Hleděla na něho spíš s mateřským soucitem než s obavami. Mohlo mu být kolem dvaceti, možná míň.</p>
				<p class="T2">„Chceš něčeho napít? Sifon?“ zeptala se Libuna pobledlého mládence v černém. Přikývl, mžoural do elektrického světla a hrabal se na nohy. Nechali jsme ho na chvilinku v kuchyni a Libuna vytáhla z lednice pod pultem láhev sody.</p>
				<p class="T2">„Jak se tam dostal?“ chtěl jsem vědět.</p>
				<p class="T2">„Schovala jsem ho. Někdy kolem půlnoci. Byl namol a naši kluci ho hledali, že nebyl s těma ostatníma, co se s nima venku rvali. Chtěli ho zmlátit. Nemoh by se ani bránit, bylo mu blbě.“</p>
				<p class="T2">Pankáč se objevil ve dveřích, už s opaskem i bundou, v obličeji byl bílý a nejistě stál na nohou obutých v těžkých botách. Otevřel jsem sodovku a podal mu ji. Rychle se napil a pak ještě jednou.</p>
				<p class="T2">„Dík,“ zabručel, postavil láhev na pult a dupal ke dveřím.</p>
				<p class="T2">„Máš kam jít?“ zeptala se ještě Libuna. Neodpověděl a zmizel na návsi. Ta byla už pustá a tichá, a tak jsme jen chvilku stáli ve dveřích a dívali se za ním. A jak se klopýtavým krokem vzdaloval, rozštěkali se postupně všichni psi. A i když už nám kluk se splihlým čírem dávno zmizel z dohledu, ze stále větší a větší dálky k nám doléhal psí štěkot, který doprovázel jeho osamělou pouť vesnicí.</p>
				<p class="T2">„Von si je najde, ty svý kámoše,“ řekl jsem směrem za ním. Libuna přikývla, vrátili jsme se oba do výčepu. Svlékla si bílou zástěru a vzala si z věšáku u okna tenký svetr na zapínání. Potom jsme zavřeli všechna okna, Libuna zamkla dveře na dvůr a vyšli jsme na schody před hospodu, ještě otočila klíčem v zámku hlavních dveří, a to znamenalo, že červnová tancovačka v Neměřicích je definitivně skončena.</p>
				<p class="T2">Šli jsme vedle sebe po asfaltové silnici, opačným směrem, než šel před chvílí pankáč. Tmou se ozývaly jen naše kroky a chrastění svazku klíčů, který měla Libuna navlečený na prstě. Došli jsme na konec vesnice a minuli naše stavení s tmou v oknech.</p>
				<p class="T2">„Půjdu ještě kus s tebou,“ řekl jsem, když se Libuna zastavila před našimi vrátky. Prošli jsme kolem bílé, červeně přeškrtnuté cedule s názvem Neměřice.</p>
				<p class="T2">„Děkuju za pomoc, Pavle.“</p>
				<p class="T2">„Máš to teď těžký, já vím… na hospodu jste najednou s babičkou samy.“</p>
				<p class="T2">Libuna trochu vzdychla, nevěděl jsem, co dál říct, byli jsme na samém konci vesnice u Englmanovic chalupy. Před vraty do zahrady se Libuna zastavila, v úsměvu jejích oteklých úzkých očí se zračila únava z práce a z pláče.</p>
				<p class="T2">„Víš, co je pro mě nejtěžší? Chodit touhle jedinou silnicí a všude ji vidět… já vím, že někteří lidi neměli mámu rádi. Pro to, co bylo dřív, a že chodila uklízet do kostela a zároveň na Národní výbor a…“</p>
				<p class="T2">„Na to kašli.“</p>
				<p class="T2">„… a záviděli jí, Pavle.“</p>
				<p class="T2">„Proboha co?“</p>
				<p class="T2">„Nevím. Asi ty dvě stovky za měsíc, co měla za ten úklid.“</p>
				<p class="T2">Hleděl jsem do země, do štěrku před vraty Englmanovic chalupy.</p>
				<p class="T2">„Víš, žes mi vlastně nejvíc pomoh?“ řekla Libuna trochu oživlým hlasem.</p>
				<p class="T2">„Já?“ udiveně jsem se na ni podíval.</p>
				<p class="T2">„Předvčírem jsem šla ze vsi a vidím tě, kráčíš si se psem a s knížkou v ruce kolem vody, jako vždycky, chodíš se učit nebo číst k řece… jako je kostelní věž vodjakživa zelená a hospoda pořád stojí tam, kde stála… pak vím, že všechno, co sem patří, co i ke mně patří, trvá dál, lidi i věci, který znám.“</p>
				<p class="T2">Nebe nad lesem bylo jako světlá křída a páry jako lehounká mdloba z vyčerpání, pálily mě oči z té probdělé noci.</p>
				<p class="T1">„… říká se, že kdo byl tak nemocnej jako máma, že mu hrozně uškodil výbuch tý jaderný elektrárny v Rusku. V novinách psali, že tady žádná radioaktivita není, ale slyšela jsem, že v Rakousku vůbec nepásli krávy, že to bylo všude na trávě a lidem prej rozdávali jódový tabletky. Dyť do Rakouska to odsud není ani padesát kilometrů,“ říkala Libuna potichu, už se nepřemáhala, aby se usmívala.</p>
				<p class="T2">„Já fakt nevím, Libuš. Je to už dva měsíce, ale prej to tam pořád ještě hasí, v tom Černobylu, lejou na to beton z helikoptér… voni nepřiznají, jak to dovopravdy je, dyť to každej ví.“</p>
				<p class="T2">Libuna za sebou zavřela plechová vrata, ráno se pomalu trhalo z oblohy a únava ležela ve svalech a v kůži a ve slovech, co scházela doříct.</p>
				<p class="T2">„Až budeš mít náladu, tak se zase někdy stav, Libuš, přivez jsem z Prahy ňákou novou muziku, desky a kazety.“</p>
				<p class="T2">Rozloučili jsme se a já jsem se vrátil zpátky po silnici, naše chalupa byla tichá, opatrně jako zloděj jsem vstoupil do svého pokoje a zavřel za sebou dveře. V okně plavalo světlounké časné ráno, ozývali se ptáci ze zahrady. Lehl jsem si na bíle povlečenou postel a v hlavě mi bušila krev, věděl jsem, že nebudu moct usnout. A jestli přece jen usnu, tak budu ve snu tancovat a bude hrát muzika, kolem stolu budou sedět hrozně povědomí, ale přesto jakoby cizí lidé, jeden přes druhého budou povídat a já budu jen sedět a poslouchat, ale stejně se nic nedozvím a nikdo mi nepoví, jak mám žít.</p>
			</div>
		</div>
	</body>
</html>
