<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Hajicek-22.html</title>
		<link href="template.css" rel="stylesheet" type="text/css"/>
	</head>
	<body>
		<div id="Hajicek-22.html" xml:lang="cs-CZ">
			<div class="frame">
				<p class="PB"/>
				<p id="toc_marker-19" class="T3">Koleje ve sněhu</p>
				<p class="T1">Sněžit přestalo kolem poledne. Malý smrček seděl vpředu, špici měl ohnutou o strop auta. Josef se podíval do zpětného zrcátka. Střapec jehličí, manželka Jarka, kterou pro tentokrát vystěhoval dozadu, na klíně měla jedno z dvojčat, holčičku. Vedle ní jejich syn Petr, tomu seděl na kolenou tříletý chlapeček se světlounkými vlásky. Petr měl na nose pihy, i úsměv po mámě, i vlasy. Tedy jejich plavý odstín. Dredy byly výstřelkem jeho sedmnácti let. Všichni se vzadu mačkali navlečení v kabátech, auto netopilo. Na okamžik Josef zapomněl na bolest hlavy a cítil se jako šťastnej chlap, než zase upřel oči před sebe, pálily ho z nevyspání. Čerstvý poprašek sněhu na silnici před autem byl čistý, neporušený. Čím více se blížili k vesnici, tím byla sjízdnost horší.</p>
				<p class="T2">Ospalost a únava se od rána vůbec nelepšily. A k tomu pocit, že na něm leží všechna tíha světa. Proč se alespoň na Štědrý den nemohl pořádně vyspat, přemítal. Připomněl si sen, ten chabý útržek, který mu zůstal v hlavě, když se ve čtyři ráno probudil a už se mu nepodařilo usnout. V tom snu byl jeho otec. Zdálo se mu o něm poslední dobou často.</p>
				<p class="T2">Jarka mu zezadu něco říkala, ale unikalo mu to, mrknul do zrcátka, viděl její mluvící ústa, ale jako by nerozuměl. Vedle ní Petrova hlava s tou houní světlých copánků, schovávaly mu uši, a dva tenoučké bílé kabely vedoucí zpod vlasů do jeho telefonu dávaly tušit, že ani on matčina slova nevnímá. Josef se snažil soustředit na cestu před sebou a v jednom momentu jako by se mu propojily tři věci. Silnice klikatící se mezi poli, sen o tátovi a synových sedmnáct. Jako když se spojí drátky a zajiskří to. Chtěl to zachytit, podržet, ale bylo to hned zase pryč.</p>
				<p class="T2">„Tak volal jsi jim, nebo ne?“</p>
				<p class="T2">Teď teprve k němu dolehl její hlas, nebo spíš význam slov.</p>
				<p class="T2">„Nedovolal jsem se. Táta má určitě mobil vypnutej a strčenej v kredenci. Znáš ho.“</p>
				<p class="T2">„Ptala jsem se, jestli jsi volal bráchovi, ne tátovi.“</p>
				<p class="T2">„Aha. Standa přijede. I s Tamarou.“</p>
				<p class="T2">To soustředění bolelo nejvíc, celá pravá strana hlavy až k uším a k čelisti. Vnímat slova a odpovídat. To dalo největší námahu. Zkusmo přibrzdil, jestli to na čerstvě napadaném sněhu klouže. Jenom žádné komplikace, pomyslel si. Hlavně nemuset řešit nějaké problémy. Sváteční klid ho pomalu vyléčí, ten obvyklý vánoční sentiment, bude se dívat z okna na zasněžený dvůr, poslouchat ševelení hlasů v chalupě u rodičů, dá si bramborový salát, rozvalí se na křesle. Slast lenošení. A pak třeba usne u televize. Auto drnclo, Josef se probral a vzápětí se zastyděl, že od vánočního večera žádá tak málo. Silnice šla obloukem do zatáčky a najednou to bylo zpátky. Josef pocítil, jak se spojila nějaká dávná minulost s přítomností. Jako zkrat byla ta vzpomínka. Bylo mu sedmnáct, vykružovali v autě zatáčky okresní silnice, ale neseděl za volantem. Byl jako závozník na náklaďáku, bylo to o žních, letní brigáda. Ten chlápek, který tehdy řídil, byl ve věku jako Josef dnes. Trochu zavalité postavy, prořídlé vlasy. Vybavoval si jeho slova. Až ti bude pětačtyřicet jako teď mně, tak si na mě vzpomeneš. Přibereš, pro starosti nebudeš spát a budeš myslet na svýho tátu…</p>
				<p class="T2">Poslední kopeček a sjížděli do vesnice. Po návsi se proháněl traktor s radlicí. Stačil by na to smeták, pomyslel si Josef. Blesklo mu hlavou, co mu vlastně tehdy ten vesnický chlapík z náklaďáku chtěl říct. Až ti bude jako mně, budeš na sobě cítit všechnu tíhu světa. To mu říkal. Akorát že takhle to vyjádřit neuměl. Je mi šestačtyřicet, řekl Josef sám sobě.</p>
				<p class="T2">„Co říkáš, Pepo?“</p>
				<p class="T2">Jarka se na něho dívala. Ruce měl na volantu, motor už vypnutý. Stáli před vraty do dvora. Byla otevřená. Bratrovo auto tam ještě nestálo, přijeli tedy první. Proč mu takovou větu, na jakou by si po letech vzpomněl, neřekl tehdy jeho vlastní táta? Taky mu v té době bylo dost přes čtyřicet. Jenže táta s ním nikdy nefilozofoval o životě. Vždycky jen pragmaticky — co je třeba udělat nebo kolik stojí uhlí a brambory. Proč jsou ta vrata otevřená, napadlo Josefa. Vymotal se z auta a tahal ven stromek, dvojčata se rozběhla k verandě chalupy. Jarka, obě ruce plné tašek, k němu nahnula hlavu.</p>
				<p class="T2">„Od rána s tebou není řeč, ale tohle tě bude zajímat.“</p>
				<p class="T2">„Co?“</p>
				<p class="T2">Pohodila hlavou směrem k jejich Petrovi. Byl už zády, náruč plnou balíčků.</p>
				<p class="T2">„Našla jsem mu v kapse marihuanu.“</p>
				<p class="T2">„Cože?“</p>
				<p class="T2">„Ubalenou cigaretu.“</p>
				<p class="T2">„Cigaretu?“</p>
				<p class="T2">„Jointa. Díváš se na mě jako náměsíčnej…“</p>
				<p class="T2">Prošli vraty do dvora vesnického stavení. Těsně před Josefem se vlnila její dlouhá sukně, těsná na plných bocích, měla na sobě krátký kožíšek jen do pasu. Stárneme a přibíráme, prolétlo Josefovi hlavou. Trochu se lekl, když se k němu otočila.</p>
				<p class="T2">„Ale tohle si s ním vyřídíš ty. Já už toho mám dost, starat se v rodině o všechno.“</p>
				<p class="T2">Takže budou komplikace. Josef měl pocit, přímo fyzický, jak mu ta tíha ohýbá ramena. A jak mu třeští hlava.</p>
				<p class="T2">„Seš moc benevolentní. Co si dovolí příště?“</p>
				<p class="T2">Postavil stromek na zápraží a všiml si, že otevřená jsou nejen vrata do dvora, ale i od stodoly. Od ní přes mírně posněžený dvůr vedly dvě koleje ven. Nahlédl do stodoly a vykročil zpátky.</p>
				<p class="T2">„Kam jdeš?“ slyšel za sebou Jarčin hlas, když už byl před vraty. Koleje ze dvora vedly na silnici a stáčely se opačným směrem, než právě přijeli. To už slyšel ze dvora matku. Otočil se a na dálku v jejích očích poznal, že se něco děje.</p>
				<p class="T2">„Táta někam jel?“ zakřičel ke dveřím, jako by nevěřil.</p>
				<p class="T2">„Před obědem se sebral, sed do auta a odjel!“</p>
				<p class="T2">Josef si schoval obličej do dlaní. Okamžitě ho napadaly ty nejhorší možné scénáře. I matka vypadala vystrašeně. Dvojčata ji tahala, jedno za ruku, druhé za zástěru. Všechny Josefovy obavy nakonec přehlušil pocit rozmrzelosti. Takže budou ještě další komplikace. A na všechno je zase sám, protože Standa nikde, jako vždycky, když se něco stane. Bylo něco po druhé hodině, ve čtyři bude tma, počítal v duchu.</p>
				<p class="T2">„Vždyť tam nemá benzín. Gumy letní a ještě sjetý!“</p>
				<p class="T2">Zaklel a sáhl do kapsy kabátu pro klíčky od svého auta.</p>
				<p class="T2">„Vážně ti nic neřek, mami?“</p>
				<p class="T2">Zakroutila hlavou. Bílé vlasy, tvář plná vrásek.</p>
				<p class="T2">„Nejel třeba uříznout stromek?“ vložila se do toho Jarka.</p>
				<p class="T2">„Prosím tě,“ odbyl ji Josef, „stromek vozíme už deset let z města.“</p>
				<p class="T2">„Ale brejle si vzal, Josífku!“ řekla honem matka.</p>
				<p class="T2">„Mami! Vidí s nima stejně houby. Nemůžeš na něj dát trošku pozor?“</p>
				<p class="T2">Mávl bezmocně rukou a pochodoval zpátky k autu. Když otvíral dveře, uviděl Jarku, jak před sebou postrkuje syna.</p>
				<p class="T2">„Petr chce jet s tebou.“</p>
				<p class="T2">„Nechci, mami,“ ozval se. Strčila ho na přední sedačku a obešla auto.</p>
				<p class="T2">„Můžete si cestou popovídat,“ řekla Josefovi a významně zamrkala.</p>
				<p class="T1">Jeli po stopách dvou pneumatik, místy mizely a zase se objevovaly, pak se ztratily mezi jinými. Josef odbočil dva kilometry za vsí doleva.</p>
				<p class="T2">„Jak víš, kam máš jet?“</p>
				<p class="T2">Podíval se na syna. Podle Jarky měl tu cigaretu v náprsní kapse kabátu. Najednou nevěděl, jak o tom začít.</p>
				<p class="T2">„Jel na hřbitov. Co umřela teta, vozím ho tam přece o každým víkendu.“</p>
				<p class="T2">Přistihl se, že nemyslí na cigaretu, ale na tu shodu okolností. Je mu šestačtyřicet, synovi sedmnáct, jedou spolu v autě. Dokonce je Štědrý den. Teď by měl sakra říct něco, na co si Petr vzpomene za osmadvacet let, tak jako on, Josef, dnes cestou k rodičům. Měl by říct něco významného, otcovského. A ne mu vynadat.</p>
				<p class="T2">„Tati, vždyť děda na dálku skoro nevidí.“</p>
				<p class="T2">„To víš, že nevidí. Navíc ty gumy! Byly sjetý už před dvaceti lety. Do nádrže prej nalil zbytek benzínu ze sekačky. Vlastně vůbec nechápu, jak ten starej křáp dokázal nastartovat.“</p>
				<p class="T2">„Děda je hustej!“</p>
				<p class="T2">Zase ten úsměv po mámě, pokrčený pihovatý nos. Nejraději by ho objal nebo pohladil po těch zašmodrchaných vlasech. Místo toho ale zaútočil. Sám nevěděl, jak to z něho vyletělo.</p>
				<p class="T2">„Ty jsi taky hustej, ne?“</p>
				<p class="T2">„Já?“</p>
				<p class="T2">„No ty,“ poklepal mu Josef dlaní pravé ruky na kapsu, „kouříš trávu, seš chlapák, ne? Seš cool, nebo jak to říkáte.“</p>
				<p class="T2">Stoupali do mírného kopce a blížili se k vesničce roztahané kolem silnice.</p>
				<p class="T2">„Jak to víš, co mám v kapsách?“ ohradil se Petr dotčeně. Josefa to donutilo ještě zvýšit hlas. Petrův pihovatý obličej se teď mračil. Byli u hřbitova. Žádné auto, plácek prázdný. Josef vypnul motor a světla. Přemýšlel, jestli s kázáním skončil včas, jestli nepřetáhl míru. Chvilinku tak seděli.</p>
				<p class="T2">„Říkám ti znovu, že maminka ti neprohledává kapsy,“ promluvil už klidnějším tónem. „Našla ji náhodou. Tak by bylo od tebe férový mi odpovědět.“</p>
				<p class="T2">„Nekouřím trávu. Je to dárek od kámoše.“</p>
				<p class="T2">„Tak dárek?“</p>
				<p class="T2">„Prostě jen tak blbne. Dal mi ji k Vánocům.“</p>
				<p class="T2">„Není to tvůj první průšvih. A něco jsi slíbil. Za rok maturuješ, maminka a já máme starost, aby ses k tý maturitě vůbec dostal. Chápeš nás?“</p>
				<p class="T2">Petr se mu podíval do očí. Ten pohled se zdál Josefovi upřímný a čistý. Cokoli teď řekne, tak mu uvěřím, pomyslel si.</p>
				<p class="T2">„Chci si žít už po svým.“</p>
				<p class="T2">Všechna ta očekávání se zhroutila. Josef pustil zklamaně ruce z volantu. Ještě před chvilkou uvažoval o tom, že je dobrý otec, že to zvládl na výbornou. Teď bylo všechno zase pryč, zbyla jen protivná sebelítost, že takhle blbou odpověď si nezasloužil.</p>
				<p class="T2">„Tu cigaretu mi dáš. Nebo slíbíš, že mu ji vrátíš.“</p>
				<p class="T2">„Ty s tím naděláš, s jedním pitomým jointem…“</p>
				<p class="T2">Josef prudce otevřel dveře auta. Chvilku to venku vydýchával. Před hřbitovní brankou bylo kolejí víc, křížily se, skláněl se nad nimi a připadal si jako detektiv nebo indiánský zvěd. Přepnul myšlenky ze syna zpátky na otce. Už v nich nebylo tolik strachu.</p>
				<p class="T2">„Vylez,“ zaťukal klouby prstů na sklo, „podíváme se na hroby, když už jsme tady.“</p>
				<p class="T2">Na obou rodinných hrobech čerstvě hořely svíčky. Stál před nimi a Petr se za ním přišoural. Naposledy tu byli s celou rodinou o Dušičkách.</p>
				<p class="T2">„Můj děda byl taky… hustej,“ řekl Josef a kývl k malému portrétu v oválném rámečku na pomníku, „v šestatřicátým, když mu jeho otec vynadal, že není k ničemu, koupil za ušetřený peníze kousek louky a vysázel tam třešňovej sad. Říkal jsem ti, že tvůj praděda byl řezník?“</p>
				<p class="T2">„Jo, asi padesátkrát.“</p>
				<p class="T2">„A že každej den odpoledne, když se vracel domů z městskejch jatek, vozil v koženým měchu na zádech hovězí krev, kterou zalejval ty mladý stromky?“</p>
				<p class="T2">„Jo. A po něm sad převzal můj děda a po něm ty…“</p>
				<p class="T2">Josef sebral z kamenné obruby hrobu červený plastový zapalovač.</p>
				<p class="T2">„Vidíš? Ten je dědův,“ zabručel. „Sklerotik starej…“</p>
				<p class="T2">Strčil zapalovač do kapsy. Ten nález ho ještě více uklidnil. Před hřbitovem se Josef zase sklonil nad změť stop po pneumatikách. Rozeznal, jak se ty dvě úzké koleje ve sněhu oddělují od ostatních. Nevracely se. Vedly dál. Zahýbaly od hřbitova na opačnou stranu.</p>
				<p class="T2">„Víš, kolik litrů hovězí krve odtahal takhle můj děda na zádech? Měl to z města deset kilometrů, šlapal to denně na kole, v zimě v létě. Dělal to hlavně pro nás, ty stromy začaly pořádně rodit, až když umřel…“</p>
				<p class="T2">„Kam mohl děda ještě jet?“ přerušil ho Petr.</p>
				<p class="T2">„Bude určitě v chalupě po tetě Líbě. Je teď prázdná.“</p>
				<p class="T2">Kdo ví, třeba si jeho syn Petr po létech vzpomene právě na tuhle vánoční cestu zasněženým jihočeským venkovem se svým tátou. Bude vzpomínat na vyprávění o třešňovém sadu, o svém pradědovi, dědovi a tátovi. Josefovi ta představa udělala dobře, nadechl se a jako by nasál spolu se studeným vzduchem nějakou novou naději, taky chuť vzpomínat a vyprávět. Odbočili z okresky na vedlejší silnici, tady už byly ve sněhu znát opravdu jen dvě vyjeté koleje.</p>
				<p class="T2">„… staral jsem se o ten sad od deseti let, Péťo. Byla to taková nudle ve stráni, tak dvanáct metrů na šířku, ale dlouhá. Ten sad, to byly tehdy všechny moje jara a léta. Nejdřív zrály májovky, koncem května, pak bělice, ty byly světlejší, potom chrupky, dva košatý stromy, po nich napoleonky a srdcovky a nakonec tmavý třešně, říkali jsme jim černice. Ty byly sladký, ale plný červů, víš? Když se zavařujou, dávají se do slaný vody, aby červi vylezli. Všechny jsem je sám trhal, ze štaflí nebo ze žebříku, a na kolečku vozil ze stráně do chalupy k tetě. To bylo skoro kilometr…“</p>
				<p class="T2">Pole kolem úzké silničky byla světlá, pocukrovaná vrstvičkou sněhu, kterou vířil vítr. Josef vykládal a sledoval přitom tanec vloček, které se zvedaly před autem. Stopy kol se místy ztrácely. Po čtvrt hodině dojeli do osady pod strání. Poslední chalupa po pravé straně. Josef zastavil před plaňkovým plotem. Auto tam nestálo.</p>
				<p class="T2">„Sakra, není tady. Vystup, Péťo, a mrkni se za vrátka, jestli jsou tam jeho stopy.“</p>
				<p class="T2">Motor auta starého patnáct let zhluboka a neklidně předl. Josef si vzdychl.</p>
				<p class="T2">„Měl jsem tetu Líbu rád. Byla tu celej život sama, trochu podivínská, ale byla fajn. A hlavně byla úplně jiná než celá naše famílie…“</p>
				<p class="T2">Petr se nehýbal a díval se nepřítomně před sebe. Teprve když k němu Josef otočil pořádně hlavu, zpozoroval bílý kabel zpod jeho vlasů vinoucí se do kapsy kabátu. Šťouchl ho do ramene a Petr sebou trhl.</p>
				<p class="T2">„Co je?“ skoro zakřičel.</p>
				<p class="T2">„Ty posloucháš muziku?“</p>
				<p class="T2">Petr vytáhl z ucha sluchátko.</p>
				<p class="T2">„Tys poslouchal celou cestu muziku….?!“</p>
				<p class="T2">Zklamání se mísilo se vztekem. Najednou tu byla zpátky ta tíha nedospané noci a celého světa a trablů, kterých ho neušetřily ani Vánoce. Josef myslel na to, co on by za to dal, kdyby si s ním jeho vlastní táta byl někdy chvíli povídal o životě. Jako s kamarádem. S námahou se vysoukal z auta a popošel k vrátkům. Stopy vedly k nim a zase nazpátek a koleje od kol pokračovaly dál, kam až dohlédl v zimním odpoledni. S mrzutým výrazem dosedl zpátky za volant. Petr se na něho podíval, jako kdyby ho táta právě nevhod probudil.</p>
				<p class="T2">„Že se vůbec namáhám. Už sis to laskavě vypnul?“</p>
				<p class="T2">„Jo. A nemusíš tak řvát.“</p>
				<p class="T2">Rozjeli se, minuli červeně přeškrtnutou ceduli s názvem obce.</p>
				<p class="T2">„Jel do toho sadu, viď, tati?“</p>
				<p class="T2">„Tak tys mě přece jen poslouchal?“</p>
				<p class="T2">„Ne celou cestu.“</p>
				<p class="T2">„Jo? A kdy sis to zapnul? To by mě zajímalo.“</p>
				<p class="T2">„Když jsi začal o tom, že sis v sadu za léto vydělal tři tisíce a koupil sis za ně svůj první magnetofon.“</p>
				<p class="T2">„A proč zrovna tady?“</p>
				<p class="T2">„Protože jsem to slyšel už nejmíň stokrát.“</p>
				<p class="T2">Josef si představil sněhem zapadaný zpustlý sad na vrchu nad tetinou chalupou. Pobořený plot a polorozpadlou dřevěnou boudu na zahradní nářadí. Staré stromy, které už léta nikdo neprořezává.</p>
				<p class="T2">„Je to nakonec jedno,“ zabručel, „stejně jsme ten sad už dávno prodali.“</p>
				<p class="T2">„Nikdy jsem nepochopil proč,“ namítl Petr, „když vám na něm tolik záleželo.“</p>
				<p class="T2">„Už se to nevyplatilo. Ve městě zrušili výkup, bylo s tím víc práce než užitku. Ale já jsem to tehdy vořval. Jenže to ty nepochopíš.“</p>
				<p class="T2">Petr mlčel a Josef najednou dostal znovu strach, i když cítil, že otec musí být blízko. Aby se dostali k sadu, museli kopec objet po silnici. Za zatáčkou začala cesta prudce stoupat a v dálce uviděli u krajnice zadek auta, starého embéčka.</p>
				<p class="T2">„Chcíplo mu to v kopci,“ řekl Josef a v jeho hlase bylo znát zlost i úlevu zároveň.</p>
				<p class="T2">Opuštěné auto bylo odemčené a klíčky v zapalování. Stopy bot vedly nahoru do svahu. Zadýchaný Josef v rozepnutém kabátu proklínal svá kila navíc. Se synem v zádech rychle vystoupal na palouk a vešel mezi stromy. Z holých větví shazoval vítr zbytky sněhu. Některé stromy už byly suché, větve polámané. Denního světla začalo nenápadně ubývat. Otcovu siluetu uviděl Josef hned, jak zaostřil na kůlnu v protějším rohu úzkého dlouhého sadu. Seděl shrbený na dřevěném schůdku, dvířka ze zašlých prken byla vyvrácená.</p>
				<p class="T2">„Jsi v pořádku?“ vyrazil ze sebe Josef ještě za chůze. Jeho otec zvedl hlavu, neoholený, řídké bílé vlasy mu povlávaly ve větru. Podle výrazu tváře se zdálo, jako by ho vyrušili z vánočního rozjímání. Díval se na oba, jak popadají dech a pozorují ho.</p>
				<p class="T2">„Táto… co tady sakra děláš?“</p>
				<p class="T2">„Došel mi v kopci benzín.“</p>
				<p class="T2">„To jsem viděl. Jak tě vůbec napadlo někam jet?“</p>
				<p class="T2">„Byl jsem na hřbitově…“</p>
				<p class="T2">„To taky víme. Něco sis tam zapomněl,“ řekl Josef a podal otcovi zapalovač.</p>
				<p class="T2">„Rozsvítil jsem tam Slávkovi a Líbě aspoň světýlka, když jsem tu zbyl poslední.“</p>
				<p class="T2">Seděl se svěšenými rameny. Zadýchaný Josef ho pozoroval, strach vystřídalo podráždění.</p>
				<p class="T2">„Pak jsem zajel zkontrolovat Líbinu chalupu, jestli tam někdo nevlez. No a pak si říkám, podíváš se, jak vypadá náš bejvalej sad…“</p>
				<p class="T2">„Jak by asi vypadal? Nikomu jsi nic neřek, mobil máš na kredenci a jsi pryč tři hodiny!“</p>
				<p class="T2">„Zrovna jsem chtěl sejít dolů a poprosit o trochu benzínu v nějaký chalupě.“</p>
				<p class="T2">„Nikdo už tam nebydlí. Sám víš, že jsou to dávno jen víkendový chalupy na léto.“</p>
				<p class="T2">„No jo, porád. Nepeskuj mě tady. Vytáhnem benzín z tvýho a jedem domů.“</p>
				<p class="T2">„Z diesela vytáhneš benzín těžko. Prosím tě pojď, musíš bejt zmrzlej.“</p>
				<p class="T2">„Už přijel Standa?“</p>
				<p class="T2">„Ne. Proč?“</p>
				<p class="T2">„Škoda. Standovo audina má benzínovej motor.“</p>
				<p class="T2">Josef nečekal a vyrazil dlouhým krokem nazpátek. Po pár metrech se otočil. Viděl Petra, jak vytáhl z kapsy svou barevnou pletenou čepici a nasadil ji dědovi na hlavu. Pořád spolu stáli u kůlny, která byla už na spadnutí, některá prkna byla shnilá nebo chyběla.</p>
				<p class="T2">„Nosíval jsem sem tajně jídlo Slávkovi, svýmu bráchovi. To mi bylo sotva deset, Petříku,“ slyšel Josef otcův hlas. Byl trochu roztřesený.</p>
				<p class="T2">„A proč, dědo?“</p>
				<p class="T2">„V pětačtyřicátým. Skrejval se tu pár měsíců, když utek z rajchu. Měl tu deky, slámu, udělal si tu takovej pelech.“</p>
				<p class="T2">„Hledali ho?“</p>
				<p class="T2">„To ne, ale někdo ho moh udat. Němci projížděli kolem až na jaře, táhli k hranicím. Zbyla tu po nich spousta věcí. Opasky, helmy, technika. Těch krámů tu bylo po válce tolik, že se tím zavážely příkopy…“</p>
				<p class="T2">Josef cítil bolest v celé pravé straně hlavy. Jako by měl do spánku vražený hřebík. Loudal se zpátky k těm dvěma.</p>
				<p class="T2">„… můj bratranec, co měl statek, ukořistil německou motorku se sajdkárou. Měla převodovku jako auto. I dozadu dvě rychlosti! Motor tak silnej, že do toho zapřáhli pluh a vorali s tím pole…“</p>
				<p class="T2">„Teď není čas na ty tvoje zkazky,“ ozval se Josef.</p>
				<p class="T2">„Jo, hochu, tahle dřevěná bouda něco pamatuje,“ pokračoval dědeček otočený k vnukovi, syna si nevšímal. „Slávek mi tu vyprávěl o Berlíně. O <span class="italic" style="font-size:0.9em;">Totaleinsatz.</span> Byl ročník jednadvacet. <span class="italic" style="font-size:0.9em;">Spiralfederwerke Berlin! </span>To si pamatoval do smrti.“</p>
				<p class="T2">„Co to znamená, dědo?“</p>
				<p class="T2">„Tak se jmenovala ta fabrika, kde byl nasazenej. Vyráběli tam pružiny do samopalů.“</p>
				<p class="T2">„Tati, tyhle tvoje historky už známe! Nech boudu boudou a pojď,“ Josef netrpělivě přešlapoval.</p>
				<p class="T2">„Já jsem to ještě neslyšel,“ zastal se dědečka Petr.</p>
				<p class="T2">„Možná kdyby sis občas vytáhl z uší ty dráty…“</p>
				<p class="T2">„Co ty mě pořád okřikuješ?“ pustil se do Josefa otec, „tobě byla ta bouda taky dobrá, jen si vzpomeň.“</p>
				<p class="T2">„Na co, prosím tě?“</p>
				<p class="T2">„Když jsi utek z domova a přespávals tu. Bylo ti šestnáct.“</p>
				<p class="T2">„Cože?“ pobaveně se zeptal Petr.</p>
				<p class="T2">„To sem snad teď nebudeš tahat.“</p>
				<p class="T2">„Trucoval jsi tady. A na podzim, když ti začalo bejt zima, jsi přesídlil dolů do chalupy k Líbě.“</p>
				<p class="T2">„Teda, tati, jak dlouho jsi tu bydlel?“ zeptal se udiveně Petr.</p>
				<p class="T2">„Poslouchej si tu svoji muziku, jo?“ osopil se na něho Josef a hrábl rukou po tenoučkém kabelu vedoucím od Petrova levého ucha.</p>
				<p class="T2">„Co děláš, nech mě!“ Petr uskočil stranou.</p>
				<p class="T2">„Vrátil se tehdy až před Vánocema, byl pěknej fracek,“ pokračoval děda k vnukovi.</p>
				<p class="T2">„Fakt? Táta tu bydlel takovou dobu?“</p>
				<p class="T2">„Já se z vás obou zblázním,“ zakroutil hlavou Josef a otočil se podruhé k odchodu.</p>
				<p class="T2">„Tati, tys byl hustej.“</p>
				<p class="T2">„Nech si to a radši zavolej mamince,“ zakřičel přes rameno, „ať vyřídí babičce, že jsme dědu našli.“</p>
				<p class="T2">„A ty, Josef, zavolej Standovi, ať pro mě přijede!“ zaslechl z dálky otcův hlas.</p>
				<p class="T2">„Nebudu nikomu volat. A pojďte už!“</p>
				<p class="T2">Scházel ze svahu a už se neohlížel. Vycouval se svým autem až k silnici a potom sedl do otcova embéčka. Vyřadil rychlost a uvolnil ruční brzdu. Pozadu se embéčko sunulo z kopce, před Josefem pomalu mizely tmavé větve třešní z horizontu. Když dole na silnici upevňoval druhý konec tažného lana na předek otcova starého auta, uviděl je, jak se oba v družném hovoru blíží po zapadané klikaté cestě. Sehnutý před autem uslyšel za zády synův hlas.</p>
				<p class="T2">„Tati, děda mi říkal něco jinýho. Žes ten sad prodal ty. Prej ses o něj už nestaral.“</p>
				<p class="T2">„Cos mu to napovídal?“ obrátil se Josef k otci.</p>
				<p class="T2">„Vždyť je to pravda. Přepsal jsem ho na tebe, když jsi byl plnoletej.“</p>
				<p class="T2">„Taky jsem tam dřel ještě léta po vojně…“</p>
				<p class="T2">„Houby. Akorát jsi tam poslouchal magneťák a do tý boudy sis tahal holky.“</p>
				<p class="T2">Petr vyprskl smíchy.</p>
				<p class="T2">„Táto, kdyby sis ještě něco pamatoval, tak bys sis vzpomněl, že sad jsme prodali až někdy v pětadevadesátým. A to proto, že za třešně se platilo místo dvanácti korun pak už jen tři koruny za kilo. A teď si laskavě sedni za volant, ať se vůbec někdy dohrabem domů.“</p>
				<p class="T2">„Proč furt říkáš prodali jsme? Tys ho prodal a nakoupil sis za ty peníze kytaru a gramofonový desky a podobný hlouposti.“</p>
				<p class="T2">„Investoval jsem ty peníze do podnikání, do svý živnosti.“</p>
				<p class="T2">„Investoval… tys udělal dobře, Josef, že ses nakonec vrátil do školy.“</p>
				<p class="T2">„Nech toho a nasedněte.“</p>
				<p class="T2">„Podívej se, jak ten sad vypadá dneska,“ nedal se otec.</p>
				<p class="T2">„Můžu za to, že ho novej majitel nechal zpustnout?“</p>
				<p class="T2">Josef zatahal oběma rukama za lano, drželo pevně. Stáli kolem něho, Petrův úsměv s pokrčeným pihovatým nosem se mu zdál drzejší než jindy. Otec s barevnou čepicí vraženou do čela se tvářil dotčeně a smutně. Josef najednou nevěděl, co s tím. Otec a syn. A on mezi nimi s lanem v ruce. Aby přebil náhlou nejistotu, spustil na ně na oba zhurta.</p>
				<p class="T2">„Tak jedem, ne? Nebo tu chcete stát do Štěpána?“</p>
				<p class="T2">Pozoroval otce, jak se šourá ke svému autu. Najednou mu ho bylo líto. Vzal by hned zpátky ten hrubý tón, ale už to nešlo. Petr najednou dědečka hbitě předběhl a sunul se za volant. Josef zaprotestoval.</p>
				<p class="T2">„Tati, mám už za sebou přece pět hodin jízd v autoškole,“ zaškemral Petr.</p>
				<p class="T2">„Ale budeš pořádně brzdit, rozumíš? Ne že to do mě zezadu navalíš. Vyřaď na neutrál. A pořád musíš sledovat lano, jestli je napnutý. Jasný?“</p>
				<p class="T2">Nastartoval a podíval se do zpětného zrcátka. Petr se držel oběma rukama volantu, ve tváři pekelné soustředění. Vedle něho děda, bílé vlasy mu čouhaly zpod pletené čepice. Dal jim zvednutou rukou pokyn a rozjel se, lano se napnulo.</p>
				<p class="T2">Celou cestu ze zpětného zrcátka skoro nespouštěl oči, takže si všiml červeného zapalovače v otcových rukou. I toho, jak Petr sáhl do náprsní kapsy kabátu a cosi mu podal. Pak se v šeru za čelním sklem rozžal na chviličku plamínek. Viděl je, jak si podávají cigaretu. Nejdřív chtěl zabrzdit, ale zastavil nohu těsně nad brzdovým pedálem, protože měl strach, že do něho zezadu narazí. Tak jen bezmocně mával rukama a představoval si, jak si je podá, až zastaví na dvoře. Když projížděli vesnicí, měli oba na tvářích úsměvy. Bělovlasý otec s pletenou čepicí v barvách jamajské vlajky a s šedivým strništěm vousů vypadal dost komicky — něco mezi přestárlým hipíkem a dědou Mrázem, vedle něho synova světlá hlava s dredy. Josef je táhl oba za sebou na laně a s nimi ještě všechnu tíhu světa. Už se šeřilo, když podivné vánoční spřežení vjíždělo pomalu do dvora. Šedý peugeot opatrně projel kolem bratrova širokého černého auta ke stodole. V podkroví se svítilo a oknem v přízemí bylo vidět, jak Jarka s dětmi zdobí stromek.</p>
			</div>
		</div>
	</body>
</html>
