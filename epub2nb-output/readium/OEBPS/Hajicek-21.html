<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>Hajicek-21.html</title>
		<link href="template.css" rel="stylesheet" type="text/css"/>
	</head>
	<body>
		<div id="Hajicek-21.html" xml:lang="cs-CZ">
			<div class="frame">
				<p class="PB"/>
				<p id="toc_marker-18" class="T3">Driving Home for Christmas</p>
				<p class="T1">„Podívej, z nebe padá polystyren,“ řekla Kateřina a hleděla ve svých brýlích s černými obroučkami z okna. Standa viděl nad okrajem monitoru počítače jen půlku jejího obličeje. Otočil hlavu, přes otevřené žaluzie viděl, jak se to sype shůry na žižkovský chodník. Kancelář byla příjemně vytopená a hluk ulice pronikal dovnitř jen tlumeně. Drobounké vločky sněhu se za chvíli změnily v déšť.</p>
				<p class="T2">„Další Vánoce bez sněhu,“ dodala. Standa se podíval na kolegyni, byla pobledlá a její černý přeliv to jen zvýrazňoval. Vstal od stolu, chvíli sledoval tabulku s čísly na monitoru, váhal, zda má odejít od rozdělané práce, ale měl už hlad. Natáhl si sako, které viselo přes opěradlo kancelářské židle. Od Flory zvonila tramvaj, přehlušila ji houkačka projíždějící sanitky. Viděl oknem na vchod do nákupního centra ověnčený třpytivými řetězy. Nad nimi svítila vánoční hvězda.</p>
				<p class="T2">„Zajdu si na něco lehkýho ke kršňákům,“ řekl.</p>
				<p class="T2">„Podívej se na tuhle chalupu, Stando,“ ukázala Kateřina na monitor svého počítače, „není to tam u vás? Jak se jmenuje ta vesnice?“</p>
				<p class="T2">Standa se nahnul přes její rameno. Věděl, že už pár dnů brouzdá po stránkách s realitami, sháněli s přítelem chatu na venkově, nejlépe v jižních Čechách. Podíval se na fotografii venkovského stavení a okamžitě mu ztuhly rysy.</p>
				<p class="T2">„Nevypadá to špatně, ale my chceme něco menšího,“ slyšel Kateřinin hlas a nemohl se odtrhnout od obrázku.</p>
				<p class="T2">„Prosím tě,“ polkl naprázdno, „můžeš mi to vytisknout?“</p>
				<p class="T2">Stál u tiskárny a pořád ještě nebyl schopen Kateřině cokoli říct.</p>
				<p class="T2">„Tahle realitka se specializuje na rekreační chalupy a chaty, “ vysvětlovala. „Že je to tam, odkud pocházíš?“</p>
				<p class="T2">Přikývl a složil rychle papír do kapsy. Kabát si oblékal, když sbíhal po schodech, na ulici ho překvapil závan vlhkého studeného vzduchu. Zvedl límec a prošel dva bloky činžáků. Zabočil dolů do Orlické a po pár krocích pomalu sestupoval po příkrých schodech do suterénu. Složený list rozbalil až u stolu nad kovovým tácem s rýží a zeleninovým soté. Zíral znovu na tu chalupu s malými okny, s obloukem nad dřevěnými vraty do dvora. V druhé ruce držel telefon a hledal otcovo číslo. Z reproduktoru na zdi se linula indická hudba, ze sluchátka telefonu oznamovali, že stanice je dočasně nedostupná. Povolil si kravatu, rozepnul knoflíček košile a dal se do jídla. Když skončil, podíval se na hodinky. Byla jedna hodina, dvaadvacátého prosince. Pomalu upíjel vlažný sladký nápoj z plechového kalíšku a díval se na barevný obraz boha Višny na stěně.</p>
				<p class="T2">Venku zkusil zavolat znovu, tentokrát bratra. Vzal to hned.</p>
				<p class="T2">„Dost, že zavoláš aspoň na Vánoce,“ uslyšel místo pozdravu.</p>
				<p class="T2">„Naši prodávají chalupu?“ vyhrkl Standa bez dlouhých úvodů.</p>
				<p class="T2">Ve sluchátku ticho.</p>
				<p class="T2">„Ty v tom máš prsty, že jo? Mohlo mě to napadnout hned.“</p>
				<p class="T2">„Počkej, Stando, to je nějaká blbost.“</p>
				<p class="T2">„Takže o tom nic nevíš?“</p>
				<p class="T2">„Naši nic neprodávají.“</p>
				<p class="T2">„Tak se podívej na internet, řeknu ti webový stránky.“</p>
				<p class="T2">Než Standa došel zpátky k prosklenému administrativnímu paláci, potvrdil mu bratr, že to našel.</p>
				<p class="T2">„Znáš tu realitku?“</p>
				<p class="T2">„To je nedorozumění, Stando.“</p>
				<p class="T2">„Vysyp to, brácha, jak to je?“</p>
				<p class="T2">„Jeden makléř od nich tam byl, udělal pár fotek, ale…“</p>
				<p class="T2">„Počkej, kdo ho pozval? Ty?“</p>
				<p class="T2">„Chtěl jsem jen odhad ceny, nic víc.“</p>
				<p class="T2">„Sakra proč?“</p>
				<p class="T2">„Nedomlouvali jsme se, že to vyvěsí do nabídky na web.“</p>
				<p class="T2">„Vědí o tom naši?“</p>
				<p class="T2">„Ne, o nic nejde…“</p>
				<p class="T2">„Jejich chalupu nabízejí k prodeji a o nic nejde?“</p>
				<p class="T2">„Já mu hned zavolám, tomu makléři. Dal mi jen vizitku, nic víc. To musí okamžitě stáhnout, to přehnal.“</p>
				<p class="T2">„Josef, ty si děláš srandu?“</p>
				<p class="T2">„Buď v klidu, vysvětlím ti to.“</p>
				<p class="T2">„Prodáváš našim za zády jejich chalupu a já mám bejt v klidu?“</p>
				<p class="T2">„Co to meleš, nikdo nic neprodává.“</p>
				<p class="T2">„Buď rád, že jsem se nedovolal tátovi.“</p>
				<p class="T2">„Prosím tě, našim o tom neříkej. Jenom by se vyděsili.“</p>
				<p class="T2">„No to si piš, tátu by trefilo…“</p>
				<p class="T2">„Promluvíme si o tom. Teď tu mám zákazníky, ale zavolám večer.“</p>
				<p class="T2">„Víš co? Mám sice na svátky zabukovanej dvoulůžák ve Špindlu, ale myslím, že pozejtří přijedu,“ řekl Standa a přerušil hovor.</p>
				<p class="T1">Velké černé audi uhánělo po Strakonické, krátce po poledni byly silnice suché a Standa se těšil z toho pocitu, že garážované a čerstvě nablýskané auto za těch sto padesát kilometrů, které je čekaly, dojede čisté. V rádiu hráli vánočně, Chris Rea svým chraplavým hlasem právě zpíval <span class="italic" style="font-size:0.9em;">Driving Home for Christmas</span>. Tamara se na sedadle vedle Standy usmívala. Tajemně, zdálo se mu. Hnědé oči a vlasy. Má asi ráda nápadné šperky, napadlo ho, na černém roláku se vyjímal masivní jantarový přívěsek. Zdálo se mu, že těch tajemství ještě zbývá mnoho. Měl to tak rád, když všechno bylo na začátku.</p>
				<p class="T2">„Naši jsou fajn, uvidíš. No a taky poznáš bráchu a jeho rodinu,“ řekl Standa. Znělo to jako ospravedlnění. Musel Tamaru trochu přemlouvat. Změnit plány na poslední chvíli před Vánoci a navíc brát do rodiny čerstvou známost, to bylo i pro něho dost narychlo.</p>
				<p class="T2">„Máš štěstí, že nechci bejt bez tebe ani den,“ povzdechla si Tamara. „To je jedno, že nebudeme v Krkonoších. Stejně je tam málo sněhu.“ Zamilovaně hleděla na Standu, pobrukoval si písničku, na skráních první šediny a ve smetanově bílé košili a v džínách jí připadal stejně elegantní jako v obleku. Tak ho vídala zatím nejčastěji, dvě odpoledne v kavárně, jednou na večeři v restauraci, jednou v kině. Strávili spolu zatím všeho všudy dva společné víkendy.</p>
				<p class="T2">„Jak dlouho jsi bráchu neviděl?“</p>
				<p class="T2">„Asi půl roku. Byl jsem u našich na pár dnů v létě, ale ukázal se tam jen na chvíli.“</p>
				<p class="T2">„Ani si nevoláte?“</p>
				<p class="T2">„Ne,“ odtušil Standa a vzpomněl si, jak dopadla poslední návštěva před pár lety. Během služební cesty do Budějovic se narychlo zastavil v bratrově obchůdku. Našel ho tam zavaleného cédéčky, filmy na <span class="verzalky" style="font-size:0.93em;">DVD</span>, starými vinylovými deskami a knihami o hudbě. Josef tam uprostřed toho všeho seděl dost nešťastně a drnkal si něco na kytaru. Na stěně za pultem držely zrezivělé připínáčky tři sluncem vyšisované plakáty. Bob Dylan, Marsyas a Minnesengři. Hovor vázl, po deseti minutách tehdy Standa zase odešel. Vlastně se ani nemusel na nic ptát, poznal hned, že takhle nevypadá prosperující obchod.</p>
				<p class="T2">Na zadní sedačce ležela otevřená sportovní taška, bylo vidět balíčky, vánoční papír hrál barvami a Standa přemýšlel, jaké štědrovečerní překvapení mu bratr přichystal tentokrát.</p>
				<p class="T2">„Lidi na sebe mají bejt hodní aspoň na Vánoce,“ řekla Tamara a Standa přemýšlel o té větě, zdála se mu hloupá a bezobsažná. Vánoční klišé.</p>
				<p class="T2">„Když jsem byl u našich na Vánoce naposledy, je to asi patnáct let,“ otočil k ní hlavu, „vypukla tam taková hádka, že od té doby už zůstávám na svátky radši v Praze.“</p>
				<p class="T2">„A za to mohl Josef?“</p>
				<p class="T2">„Jasně že jo. Prodal sad, kterej na něj táta nechal přepsat. Ten třešňovej sad měla naše rodina po tři generace. Josefa nenapadlo nic lepšího, než to našim říct o Štědrým dnu. Táta vyváděl ještě na Tři krále.“</p>
				<p class="T2">„Proč to brácha udělal?“</p>
				<p class="T2">„Potřeboval prachy.“</p>
				<p class="T2">Tamara se dívala na zbytky tajícího sněhu kolem silnice.</p>
				<p class="T2">„Nemohl jsi mu třeba půjčit?“ zeptala se po chvíli.</p>
				<p class="T2">„Nic mi neřekl. Byl vždycky hrdej. Nikdy přede mnou nepřizná, že má trable. Navíc v tý době by to ani nešlo, byl jsem pár let po škole, nevydělával jsem tolik.“</p>
				<p class="T2">„Od tý doby spolu nemluvíte?“</p>
				<p class="T2">„Není to tak, že spolu nemluvíme. Prostě jsme každej jinde. Tím nemyslím, že já v Praze a on v Budějovicích.“</p>
				<p class="T2">„Rozumím.“</p>
				<p class="T2">„To asi nemůžeš úplně pochopit. Víš, co to je, mít staršího bráchu, kterej jako kluk je ten silnější, rozumnější, ochraňuje tě a ty k němu vzhlížíš?“</p>
				<p class="T2">„To si dovedu představit. Mám přece starší ségru.“</p>
				<p class="T2">„Brácha, kterej skvěle umí na kytaru, má na vesnici svoji partu, kde ho berou jako šéfa, dá ti poprvé potáhnout z cigarety a napít z flašky piva. Jenže pak ty dál rosteš a on si myslí, že bude šéf už napořád a že pro to nemusí nic dělat. Prostě zastydne, dál nosí zelenou bundu a vytahanej svetr a mlátí do kytary a myslí si, že je pořád king…“</p>
				<p class="T2">„Tak ses vzbouřil? Vzpoura proti staršímu bráchovi?“</p>
				<p class="T2">„Ne. Šel jsem si svojí cestou. Dělal jsem sporty, šla mi matika a takový věci. Brácha fidlal na housle, hrál na kytaru písničky od Merty a čet Sartra a Dostojevskýho…“</p>
				<p class="T2">„Tak vidíš, každej máte svůj směr, tak proč se hádat. Jste dospělí, proboha.“</p>
				<p class="T2">„Já mu to neberu, ať si dělá, co chce, ale proč on mnou pohrdá?“</p>
				<p class="T2">„To je dost silný slovo, ne?“</p>
				<p class="T2">„Měla bys vidět ten jeho výraz. Pro něj jsem technokrat, povrchní týpek v obleku, přitom se nezajímá, co dělám. Jsem mu podezřelej, že vydělávám peníze, že dělám pro nadnárodní firmu, protože jenom tak, jak žije on, je to správný…“</p>
				<p class="T2">Tamara mu položila dlaň na koleno. Míjeli právě ceduli s nápisem Jihočeský kraj.</p>
				<p class="T1">S rodiči se Standa přivítal ve dvoře, otec šel za nimi zavřít vrata a maminka pozorovala Tamaru trochu nedůvěřivě.</p>
				<p class="T2">„Nech je otevřený, Josífek přijede každou chvíli,“ volala na manžela. Vyšla ještě v zástěře, večeře nebyla hotová a začínalo se šeřit.</p>
				<p class="T2">„Už máte stromek, mami?“</p>
				<p class="T2">„Josef ho přivez už o víkendu,“ odpověděl za ni otec. Šlachovitý muž s vlasy už bílými, načesanými na prosvítající pleš, měl pevný stisk ruky, ale Tamaře se zdálo, že před ní očima uhnul příliš rychle, jakoby nesměle. Nebo to bylo tím, že měl oči jenom pro Standovo auto.</p>
				<p class="T2">„Půjč mi na chvíli klíčky.“</p>
				<p class="T2">„Tady máš, tati. Klidně se projeď, jestli chceš.“</p>
				<p class="T2">„Ani nápad,“ vpadla do toho maminka, „táta už nesmí řídit.“</p>
				<p class="T2">„Ale co bych nesměl…“</p>
				<p class="T2">„No nesmíš! Doktor už ti nedal potvrzení. Nechceš si nechat udělat nový brejle, tak nesmíš za volant.“</p>
				<p class="T2">„Nepotřebuju žádný nový brejle,“ remcal otec a posadil se za volant, v koženém sedadle se rozvalil jako na křesle.</p>
				<p class="T2">„Když někam potřebujeme, vozí nás Josífek,“ vysvětlovala maminka.</p>
				<p class="T2">„Když budu chtít, tak pojedu, kam se mi zachce,“ bručel otec.</p>
				<p class="T2">„Ach jo, tady se nic nezměnilo, mami.“</p>
				<p class="T2">„V podkroví to máš přichystaný, Stáníku. Od včerejška tam topím,“ řekla maminka.</p>
				<p class="T2">„Děkuju. Dáme si tam nejdřív věci a pak přijdeme dolů.“</p>
				<p class="T2">Tašku s dárky nechal na chodbě za dveřmi a nahoru po schodech stoupali s Tamarou každý jen s malým baťůžkem. Podkrovní pokojík voněl dřevem, kterým byly obložené stěny, i podlaha byla z dřevěných prken. Jedním oknem bylo vidět do dvora, druhým za humna k lesu. Ve stínu pod stromy se bělal sníh. Poslední zbytky od mikulášské sněhové nadílky.</p>
				<p class="T2">„Tohle bejval můj azyl, budovali jsme to s tátou, když jsem byl na gymplu. Pak jsem se moh konečně trhnout od bráchy. Zůstal dole a pěkně mi ten bejvák záviděl. Je tu i záchod a miniaturní koupelna, podívej,“ Standa otevřel dveře do místnůstky se zkoseným stropem.</p>
				<p class="T2">Vedle úzké skříně stál malý psací stůl, stěny kolem byly polepené vybledlými fotkami lyžařů a hokejistů.</p>
				<p class="T2">„Postel je široká, dělal mi ji místní truhlář, ještě když jsem byl na studiích v Praze,“ řekl Standa a mrknul jedním okem na rozhlížející se Tamaru.</p>
				<p class="T2">„No nevím, jestli se tam s tebou budu mačkat,“ pronesla pomalu a dívala se mu upřeně do očí, „nebo tě pošlu spát dolů na pec.“</p>
				<p class="T2">Od té doby, co jí Standa poprvé řekl, že pochází z vesnice, předhazovala mu rodilá Pražanka v žertech, že je zvyklý spát na peci. Objali se a Standa viděl přes její rameno vikýřem ven. Vzal Tamaru kolem ramen a postrčil ji k malému okýnku. Otec pořád ještě seděl za volantem černého audi. Ruce natažené, držel se volantu.</p>
				<p class="T2">„Když jsem tu byl v létě, to jsem to měl nový, seděl v něm půl dne.“</p>
				<p class="T2">„Je na tebe pyšnej, to bylo vidět.“</p>
				<p class="T2">„Chlubí se se mnou strejcům v hospodě. Vypráví jim, že jsem finanční analytik a bydlím na Vinohradech.“</p>
				<p class="T2">Zasmáli se. Do dvora právě vjelo auto.</p>
				<p class="T2">„Tak se dívej, Tami, tady je budeš mít všechny jako na dlani.“</p>
				<p class="T2">Vedle velkého černého vozu, který se blýskal ve sklánějícím se slunci, zastavil zaprášený šedý peugeot, přední nárazník měl jinou barvu a zadní blatník byl trochu pomačkaný. První se otevřely dveře od řidiče. Chlapík se světlými vlasy trochu přes límec měl docela břicho, na očích kulaté dioptrické brýle a soukal se ven, aby mohl otevřít zadní dveře a vzít na obě ruce dvě ani ne dvouleté děti.</p>
				<p class="T2">„Tvůj brácha má tak malý děti?“ vydechla Tamara s nosem těsně u skla.</p>
				<p class="T2">„Říkal jsem ti, že mají dvojčata. Z druhý strany vyleze Petr. Tomu letos bylo myslím šestnáct.“</p>
				<p class="T2">Mladíček drobné postavy už otvíral kufr auta, vlasy měl světlejší a o dost delší než otec. To už byla venku taky žena středního věku, světlý melír ve vlasech, dlouhou sukni s pestrým vzorem.</p>
				<p class="T2">„Sakra, Jarka od posledně nějak přibrala,“ zabručel Standa.</p>
				<p class="T2">„Nebuď protivnej, náhodou jí to sluší. Kolik je jí?“</p>
				<p class="T2">„Brácha měl letos pětačtyřicet, ona je asi o dva roky mladší.“</p>
				<p class="T2">„Říkals, že je učitelka?“</p>
				<p class="T2">„Jo. Čeština — hudebka. Jsou spolu už od studií.“</p>
				<p class="T2">Otec konečně vystoupil z černého auta a vítal se s dětmi a vnoučaty. Standa tiskl v dlani Tamařino levé rameno, díval se na dvorek a najednou se mu vůbec nechtělo dolů. Nejraději by otočil klíčem ve dveřích a zůstal v příjemně vytopeném podkrovním pokojíku až do rána. Slyšel zdola jejich hlasy a pocítil kolem žaludku lehkou nervozitu.</p>
				<p class="T1">Štědrý večer připomínal Standovi slalom. Mezi stromkem a stolem a židlemi a třemi dětmi, do cesty se pletli rodiče a Jarka, jen Josef jako by se mu pořád vyhýbal. Slalom je to vlastně pro něho, napadlo Standu, a úspěšně se mu daří nezavadit o mě ani pohledem. Pokoj se starým gaučem a proskleným sekretářem byl pro všechny těsný, přesto se najedli namačkaní u jednoho stolu. Jarka s Josefem měli dvojčata na klíně a maminka nosila z kuchyně. Polévku, salát a řízky z kapra. Děti se nemohly dočkat, tak se šlo hned od stolu ke stromečku. Jen v té chvilce, kdy se v pokoji zhaslo a dospělí přinášeli z chodby a z verandy zabalené dárky, se Standa srazil ve tmě předsíně s Josefem. Oba náruč plnou balíčků.</p>
				<p class="T2">„Nic jsem našim neřek, jak jsem slíbil, ale…“</p>
				<p class="T2">„Z toho webu už to zmizelo, Stando.“</p>
				<p class="T2">„Já vím, ráno jsem se díval.“</p>
				<p class="T2">„Počkej prosím tě, až bude po všem,“ řekl Josef polohlasem, za ním už stála Jarka a za ní jejich Petr.</p>
				<p class="T2">„Co tady po tmě kujete, vy dva?“ zahlaholila Jarka a Josef proklouzl dveřmi do obývacího pokoje, odkud blikala barevná světýlka.</p>
				<p class="T2">Když zazvonil zvoneček, všechno se zase rozjelo. Dvojčata, chlapeček a holčička, oba s andělsky blonďatými vlásky, se prala o dárky, šustily vánoční papíry, všichni děkovali Ježíškovi a klopýtali mezi rozbalenými krabicemi. Petr si po chvíli sedl do kouta s kytarou, Standa vzal Tamaru za ruku a táhl ji za ním. Celej brácha, řekl si Standa, když Petr hrábl do strun a spustil vánoční song od Johna Lennona. Vlasy mu padaly do čela, na nose měl pihy a přivíral oči, když zpíval. Zpívali s ním <span class="italic" style="font-size:0.9em;">So this is Christmas</span> a Josef s Jarkou se přidali, ale trvalo to jen chvíli, než to přehlušily vřeštící děti, které se dožadovaly pozornosti.</p>
				<p class="T2">Večer dosprintoval až k jedenácté hodině. Nejdříve se vytratil Petr, otrávený z rodinného koloritu, pak mrzutá dvojčata začala řvát, že chtějí sněhuláka, kterého jim tatínek slíbil. Josef nevěděl, jak je utišit, tak jim ho slíbil znovu na druhý den, odešel obě děti uložit do pokoje na konci chodby a už se nevrátil.</p>
				<p class="T2">Standa si rekapituloval večer jako hokejový zápas v <span class="verzalky" style="font-size:0.93em;">NHL</span>. Jestliže v centru pozornosti byla dvojčata, tak druhou hvězdou zápasu byla určitě Tamara. Každý se jí na něco ptal a každý ji chtěl trochu poznat. A Standa s blížící se půlnocí měl před očima jen její krátkou černou sukni a ten rovný šev na každé nohavici jejích tmavých punčoch, dva úzké černé proužky vynořující se z černých lodiček a ubíhající po patách přes štíhlá lýtka a dál po zadní straně stehen a mizící někde za lemem sukýnky.</p>
				<p class="T1">„Nevrzala moc ta postel?“ zeptala se polohlasem Tamara.</p>
				<p class="T2">„Neboj, to mám vyz…“ Standa se zarazil uprostřed věty a začal rychle o něčem jiném.</p>
				<p class="T2">„Počkej,“ přerušila ho Tamara a zvedla se na loktech, „chtěls říct, že to máš vyzkoušený?“</p>
				<p class="T2">„Ne, vůbec.“</p>
				<p class="T2">„Ty neřáde, to mi vysvětlíš!“</p>
				<p class="T2">„Tami, miláčku, mám strašnou chuť si zapálit.“</p>
				<p class="T2">„Tady doufám ne?“</p>
				<p class="T2">„Půjdu ven.“</p>
				<p class="T2">„Měl bys s tím něco udělat. Takovej sportovec…“</p>
				<p class="T2">„Říkal jsem ti, že už jsem jen sváteční kuřák. A dneska je přece svátek.“</p>
				<p class="T2">Tamara zase položila hlavu na polštář a dlouze zívla. Než se vrátil Standa z koupelny, měla už zavřené oči a klidně oddychovala. Chvíli se na ni díval, na linku jejích úst a dlouhé řasy. Potichu si navlékl na nahé tělo kalhoty a košili, otevřel dveře a sestupoval po příkrém úzkém schodišti dolů. Na verandě na sebe ještě hodil otcův vatovaný kabát, který tam visel na háčku. Vyšel na dvůr a zapálil si cigaretu. Vydechoval s gustem kouř a díval se na oblohu bez hvězd, pak obcházel bratrovo auto a špičkou boty kopal do ojetých pneumatik. Vtom uslyšel od stodoly nějaké zvuky. Otočil se a všiml si, že dřevěná vrata jsou pootevřená. Udělal sotva pár kroků ke stodole, když se ze vrat vynořila postava, tlačila před sebou kolečko. Oba se zastavili tak dvacet metrů naproti sobě.</p>
				<p class="T2">„Co tu vyvádíš?“ vyhrkl Standa, když rozeznal ve tmě obličej.</p>
				<p class="T2">„Nic. Budím se brzo.“</p>
				<p class="T2">„Kolik je, proboha?“</p>
				<p class="T2">„Půl čtvrtý,“ odpověděl Josef. Měl na nohou holínky, přes kalhoty otcovu blůzu od montérek. Z kolečka trčela násada lopaty.</p>
				<p class="T2">„Ty vstáváš o svátcích v půl čtvrtý ráno?“</p>
				<p class="T2">„Prostě se vzbudím a vím, že už nezaberu,“ zabručel Josef. Pustil rukojeti kolečka a ruce vrazil do kapes. „Proč vstáváš tak brzo ty?“</p>
				<p class="T2">Standa se usmál, dlouze potáhl z cigarety a vyfoukl kouř k tmavému nebi.</p>
				<p class="T2">„Já jsem ještě nešel spát.“</p>
				<p class="T2">Josef bratra pozoroval úkosem, jeho labužnický výraz při šlukování a sebejistý úsměv. Standa se na oplátku zadíval do bratrovy tváře s hlubokými rýhami pod očima. Zase hodnotí, pomyslel si Standa. Něco se mu na mně nezdá, jako vždycky. Moje cigareta, můj úsměv? Zdá se mu blahosklonný, bohorovný, hedonický? Bratrovy oblíbené knižní výrazy. Dokážu pořád uhádnout, na co myslíš, brácho, řekl si Standa v duchu.</p>
				<p class="T2">„Co to děláš?“ překvapila ho Josefova otázka.</p>
				<p class="T2">„Co jako?“</p>
				<p class="T2">„S tou holkou?“</p>
				<p class="T2">„Jak to myslíš?“</p>
				<p class="T2">„Ještě v létě jsi tu měl tu, jak se jmenovala… Simonu.“</p>
				<p class="T2">„No a?“</p>
				<p class="T2">„Rok předtím Gábinu, ne? Byla to Gábina, ta bloncka?“</p>
				<p class="T2">„Co je ti do toho?“</p>
				<p class="T2">„Stando, Tamara není nějaká tuctová holka. Večer jsem si s ní povídal, je citlivá a chytrá…“</p>
				<p class="T2">„A co tím chceš říct?“</p>
				<p class="T2">„Nic.“</p>
				<p class="T2">Stáli proti sobě, jako by se každým okamžikem měli do sebe pustit. Porvat se, jako když byli kluci. Standa si v tu chvíli na jednu rvačku vzpomněl. Bylo to na palouku za stodolou. Josefovi mohlo být tak dvanáct, Standovi tedy necelých deset. Skončil tehdy samozřejmě na lopatkách, protože Josef byl starší a větší. Standa se upamatoval na ten pocit pokoření a nespravedlnosti.</p>
				<p class="T2">„Proč jsi zjišťoval cenu chalupy?“</p>
				<p class="T2">„Bylo to nedorozumění a je to vyřešený, realitka to stáhla z nabídky.“</p>
				<p class="T2">„Ale z nějakýho důvodu jsi sem toho makléře pozval, ne?“</p>
				<p class="T2">„To už je teď jedno.“</p>
				<p class="T2">„Neser mě, brácha, řeknu to našim!“</p>
				<p class="T2">„Budeš žalovat, jak když jsi byl malej?“</p>
				<p class="T2">„Ty vole, Josef, tohle není hra! To ty se chováš jak malej.“</p>
				<p class="T2">„Říkám ti, je to vyřešený, konec. Nemusíš mě tady vyslýchat.“</p>
				<p class="T2">„Ne, nic není vyřešený. Přemejšlím o tom dva dny.“</p>
				<p class="T2">„Jo? A cos vymyslel?“</p>
				<p class="T2">„Tys chtěl tuhle chalupu dát do zástavy.“</p>
				<p class="T2">Josef neodpověděl a Standa cítil, že to byl zásah. Tušil, že je bratr v koncích. Že mu dochází kyslík, jako když on, Standa, tehdy před lety ležel pod ním, paže přimáčklé jeho koleny k zemi, nemohl už bojovat, cítil tu bezmoc, ale nechtěl se vzdát, přiznat porážku.</p>
				<p class="T2">„Vyklop to, dělej. Seš zase v dluzích a vymejšlíš, jak z toho ven.“</p>
				<p class="T2">„Co blbneš?“</p>
				<p class="T2">„Je to tak. Chtěls ji dát jako zástavu bance.“</p>
				<p class="T2">„Nic takovýho se nestalo.“</p>
				<p class="T2">„Dobře, ale chtěls to udělat?“</p>
				<p class="T2">„Nemůžeš vědět, co jsem chtěl nebo nechtěl…“</p>
				<p class="T2">„Nevytáčej se. Na férovku se tě ptám, tak odpověz. Sám bydlíš v obecním bytě, tak jsi chtěl našim za zády zastavit jejich domov.“</p>
				<p class="T2">„Nebuď patetickej! Odkdy ty se zajímáš o ,našich domov‘? Přijedeš jednou za rok s nějakou holkou, tatínek je z tebe vedle, že máš zase nový auto, maminka ti vygruntuje podkroví a pak tě tu další rok nikdo neuvidí.“</p>
				<p class="T2">„Co tím chceš říct?“</p>
				<p class="T2">„Co? Byls tady, když našim prasklo vodovodní potrubí? Když se dělal novej plot? Když se nově pokládala střecha? Naši nemaj na to, aby si zaplatili firmu. Lezli jsme s tátou po střeše celej tejden. Zeptal ses někdy táty nebo mámy, jestli něco nepotřebujou?“</p>
				<p class="T2">„To přeháníš, brácha. A nic to nemění na tom, žes jim chtěl prodat střechu nad hlavou.“</p>
				<p class="T2">„Nedělej z toho drama.“</p>
				<p class="T2">„Ne, to už totiž je drama. Ty děláš zoufalý věci…“</p>
				<p class="T2">„Nedělám.“</p>
				<p class="T2">„Nech mě domluvit, děláš šílený věci, protože jsi v maléru a nechceš to přiznat!“</p>
				<p class="T2">„Neřvi tady, všechny vzbudíš,“ řekl Josef ochablým hlasem.</p>
				<p class="T2">„Tak jak to je?“ uhodil Standa znovu na bratra a zapálil si další cigaretu.</p>
				<p class="T2">„Připaluješ si jednu od druhý.“</p>
				<p class="T2">„Hele neuhýbej. Nakonec, kouřit jsi mě naučil ty.“</p>
				<p class="T2">„Jo, jenže já jsem před patnácti lety přestal.“</p>
				<p class="T2">„O tom se teď nebavíme, brácha. Kolik dlužíš? A komu?“</p>
				<p class="T2">Tehdy na louce za stodolou to žádná porážka nebyla, Josef na něm klečel a vynucoval si kapitulaci, ale Standa prohru nepřiznal. Jsem silnější, sípal mu bratr do tváře a Standa mu odpovídal pořád dokola, ano, jsi starší, ale ve skutečnosti jsem silnější já. Protože kdyby mi bylo tolik co tobě, neměl bys šanci. Standa si teď na dvoře, kde oba vyrůstali, přeměřoval pohledem bratra, který si rozkročmo sedl na širokou pneumatiku kolečka, dlaní si mnul čelo a nepřítomně hleděl na siluetu mohutného černého auta, které zabíralo skoro polovinu plácku před verandou.</p>
				<p class="T2">„Musel jsem zaplatit nájem obchodu za posledních pět měsíců, už mi nechtěli čekat. Hrozili, že mě odtud vyhodí.“</p>
				<p class="T2">„A proč to nepustíš sám, ty vole? Je to v centru, musíš tam přece platit nekřesťanský prachy.“</p>
				<p class="T2">„Je to dobrý místo, jinde nemá cenu začínat.“</p>
				<p class="T2">„Tak změň sortiment, něco vymysli.“</p>
				<p class="T2">„Změň sortiment… díky za radu.“</p>
				<p class="T2">„Ty nejsi žádnej obchodník, proto krachuješ.“</p>
				<p class="T2">„Jsem muzikant!“</p>
				<p class="T2">„No právě,“ opáčil Standa a opřel se rukama o kapotu bratrova šedého peugeota. „Pamatuju si, jaks tam seděl v tom svým krámu. Jako zoufalec. Kdo kupuje dneska cédéčka? Dývídýčka? Všichni vypalujou, stahujou z internetu, tak se prober!“</p>
				<p class="T2">„Víš houby, byl jsi za mnou naposledy před pěti lety.“</p>
				<p class="T2">„To mi stačilo.“</p>
				<p class="T2">„Víš, co teď hlavně prodávám? Potištěný trička metalovejch a punkovejch kapel, který nesnáším, hrníčky s Ozzym Osbornem a repliky fotbalovejch dresů. Kšiltovky a fanouškovský šály. Manchester United, Arsenal, Chelsea. Víš, že jsem nikdy neuměl kopnout do míče, nebaví mě tyhle hovadiny. Ale jako doplněk k muzice a filmům mě to už pár let drží nad vodou.“</p>
				<p class="T2">„A zaplatils ten nájem?“</p>
				<p class="T2">„Jo, půjčil jsem si na to.“</p>
				<p class="T2">„U splátkový firmy? Jo? Ty jsi vůl, brácha.“</p>
				<p class="T2">„Pár měsíců jsem jim nemohl platit. Chtějí to teď po mně všechno najednou. A šílený úroky navrch. Taky dlužím tři platy prodavačovi.“</p>
				<p class="T2">„Ty jsi vůl…“</p>
				<p class="T2">„Šel jsem do banky, že bych to zaplatil z půjčky, ale tam ti tolik jen tak nedaj.“</p>
				<p class="T2">„Jasně, chtěli do zástavy nemovitost. Ty jsi úplně v prdeli, brácha. Máte vůbec na jídlo?“</p>
				<p class="T2">„Naštěstí teď před Vánoci byly docela dobrý tržby. Poplatil jsem inkasa a zálohy na teplo a telefon…“</p>
				<p class="T2">„Jenže v lednu bude propad. To nepřežiješ.“</p>
				<p class="T2">„Přežiju.“</p>
				<p class="T2">„Nemoh jsi něco říct, krucinál? Včas se ozvat? Ale to by ti nedovolilo tvoje ego, že jo?“</p>
				<p class="T2">„Nech mě bejt.“</p>
				<p class="T2">„Nekoukej takhle ublíženě! Pěkně mě sereš! Myslel sis vždycky, že jsi něco víc. Umělec, inťoš. Zatímco já jsem kravaťák, co nikdy nečet Čechova a nerozumí filmům od Bergmana.“</p>
				<p class="T2">„Nebudu se s tebou hádat.“</p>
				<p class="T2">„Ale já jo! Na co seš tak hrdej, kurva? Můžeš mi to vysvětlit? Že nedokážeš uživit vlastní rodinu?“</p>
				<p class="T2">Teď by stačila poslední rána z milosti, pomyslel si Standa a sledoval, jak Josef s námahou vstává, pomalu obchází kolečko s lopatou v korbičce a bere do dlaní ty léty ohlazené konce kovových trubek.</p>
				<p class="T2">„Co s tím chceš vlastně dělat?“</p>
				<p class="T2">„Běž spát.“</p>
				<p class="T2">„Myslíš, že za humny vykopeš poklad?“ uchechtl se Standa.</p>
				<p class="T2">„Slíbil jsem dětem sněhuláka.“</p>
				<p class="T2">„Cože?“</p>
				<p class="T2">„Támhle u lesa jsou zbytky sněhu,“ řekl tiše Josef a tlačil kolečko k vrátkům. Standa se za ním díval. Za plotem je ta loučka. Když tam tehdy ležel na lopatkách, představoval si, jak Josefa jednou přemůže, pokoří, odplatí mu za to bezpráví, že starší si podrobil mladšího. Dýchal teď po té hádce podobně zrychleně a těžce, jako tehdy při klukovské rvačce. Ani netušil, že se mu mohou pocity staré pětatřicet let takhle vrátit, že v něm vůbec byly ukryté, zasuté někde vzadu v hlavě. Josef se mu pomalu ztrácel ve tmě, slyšel vrznout branku v plotě.</p>
				<p class="T2">„Tak počkej, brácha!“</p>
				<p class="T2">Už ho neviděl, jen z dálky se ještě slabě neslo skřípání kolečka. Rozhlédl se po dvoře. V dřevníku našel potmě dva kýble, vysypal z nich naštípaná polínka připravená na ranní zátop v kamnech. Popadl lopatku na uhlí, hodil ji do kýble a vyrazil k vrátkům. S plechovým kbelíkem v každé ruce dohonil Josefa v polovině mírného kopce. Vzadu u lesa se leskly ostrůvky mokrého sněhu. Čím víc se blížili, bílá plocha se zvětšovala.</p>
				<p class="T2">„Tady je sněhu jak v Alpách,“ prohodil Standa. Josef vzal mlčky lopatu a nabíral sníh do kolečka. Standa přidřepl a naplnil lopatkou oba kýble. Zpátky ke stavení se vraceli spolu. Vyklopili sníh na jednu hromadu a v tu chvíli se poprvé podívali jeden na druhého.</p>
				<p class="T2">„To je málo, brácha,“ řekl Standa.</p>
				<p class="T2">Když stoupali podruhé vedle sebe strání nahoru, zadíval se Standa zblízka do bratrovy tváře. Zdála se mu nasupená. Možná byla brunátná tou námahou.</p>
				<p class="T2">„Ty jsi fakt případ, brácha. Proč nikdy nic neřekneš? Pomoh bych ti.“</p>
				<p class="T2">„Musím si pomoct sám.“</p>
				<p class="T2">„Ty vole, z tohohle se nevyhrabeš sám! Nebo myslíš, že to za tebe všechno zaplatí Jarka ze svý mateřský?“</p>
				<p class="T2">„Nechci od tebe peníze.“</p>
				<p class="T2">„Já ti taky žádný peníze nedávám.“</p>
				<p class="T2">Došli k lesu, naložili druhou fůru sněhu, a když se vraceli, otočil se Josef ke Standovi.</p>
				<p class="T2">„A co mám podle tebe dělat?“</p>
				<p class="T2">„Víš, co znamená ručitel?“ zeptal se Standa a položil na chvíli oba kýble na zem.</p>
				<p class="T2">„Zaručíš se za mě v bance? A co když jim to nebude stačit?“</p>
				<p class="T2">„Ale bude.“</p>
				<p class="T2">„No, víš, potřebuju půjčit docela dost.“</p>
				<p class="T2">„Tak jim dám do zástavy byt.“</p>
				<p class="T2">„Ne, to přece nejde.“</p>
				<p class="T2">„Poslouchej mě, brácha…“</p>
				<p class="T2">„Mám už nějakej plán,“ ukončil Josef rozhovor.</p>
				<p class="T2">„Jo, ty máš plán?“</p>
				<p class="T2">Standa cítil, že Josef moc dobře slyšel tu ironii, ten posměch v jeho hlase. Znovu roztlačil kolečko, ze svahu to jelo rychle.</p>
				<p class="T2">„Tak se hned neurážej, brácha!“ zavolal za ním Standa, chvilku oddychoval, pak popadl kýble, ale dohonil ho až na dvorku. Kopice sněhu bledě svítila na zažloutlé trávě.</p>
				<p class="T2">„Přivezu ještě jedno kolečko,“ řekl Josef.</p>
				<p class="T2">„Neblbni, to stačí.“</p>
				<p class="T2">Josef si nedal říct a zmizel s kolečkem za humny. Standa si zapálil třetí cigaretu, aby zahnal únavu, a pak začal slepovat z hromady sněhu velkou kouli. Druhou a třetí už uváleli s bratrem společně.</p>
				<p class="T2">„A jakej je ten tvůj plán?“</p>
				<p class="T2">Usadili společně prostřední kouli na spodní.</p>
				<p class="T2">„Od ledna mám společníka. Prodavač, co už je u mě pár let. Bude se teď podílet na nájmu a s tržbama pojedeme napůl.“</p>
				<p class="T2">„Výborně!“</p>
				<p class="T2">„Taky začínám po vánočních prázdninách zase učit. Na půl úvazku v hudebce.“</p>
				<p class="T2">„Skvělý, brácha.“</p>
				<p class="T2">Uklidili kolečko a kýble do dřevníku a zpátky přinesli v hrsti každý několik úlomků uhlí.</p>
				<p class="T2">„Hele, Stando… nemůžu přece po tobě chtít, abys zastavil svůj byt.“</p>
				<p class="T2">„Neboj, koupil jsem loni v Praze ještě jeden. Jako investici, pronajímám ho.“</p>
				<p class="T2">„Potřebuju ty prachy rychle, víš?“</p>
				<p class="T2">„Hned v lednu přijedu a půjdeme spolu do banky,“ uklidňoval Standa bratra, který vysadil nahoru třetí sněhovou kouli. „Zařídíme nízký splátky. Budeš to mít na dýl, ale hlavní je, abys zvládal splácet. A když k tomu uděláš, cos před chvílí říkal, tak to půjde.“</p>
				<p class="T2">Stáli před sněhulákem a palci zatlačovali do mokrého sněhu uhlíky. Standa poodstoupil.</p>
				<p class="T2">„Je docela velkej, ne?“</p>
				<p class="T2">„Jako Jarka,“ řekl Josef a položil dlaň sněhulákovi na hlavu, „sto pětašedesát. A kolik měří Tamara?“</p>
				<p class="T2">„Ještě jsem ji nepřeměřoval,“ pokrčil rameny Standa. Rozesmáli se.</p>
				<p class="T2">„Skoč támhle pro ten hrnec pod okapem,“ šťouchl Josef do Standy a sám sešel po kamenných schůdkách do sklepa a rozsvítil žárovku. Dřevěná bedna u zdi byla naplněná pískem, ve kterém byly zapíchané mrkve. Jednu vytáhl.</p>
				<p class="T2">Stáli před sněhulákem a najednou jako by odněkud z veliké dálky uslyšeli potlesk. Otočili hlavy ke stavení. Okno v přízemí slabě svítilo. Za záclonou stála Jarka. Držela na rukou obě děti, které tleskaly malýma ručičkama a smály se. V teple za sklem sledovaly, jak se staví sněhulák o Vánocích bez sněhu.</p>
			</div>
		</div>
	</body>
</html>
