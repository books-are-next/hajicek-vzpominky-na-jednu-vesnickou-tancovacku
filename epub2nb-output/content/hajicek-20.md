---
contentType: prose
---

<section>

**Lvíčata**

Trenér Vařeca chtěl tu pětistovku odevzdat. Ale vracel se poledním autobusem z Budějovic a bankovka ho pořád pálila v šosu saka. Celé páteční dopoledne běhal od jednoho úřadu ke druhému, jenže když vytáhl bílou obálku a řekl, o co jde, narazil všude jen na svraštělá čela a vyhýbavé pohledy. Za celou dobu pětistovku nevzal do ruky, kvůli otiskům prstů, myslel si. Jenže na poslední instanci, na policejní služebně, se mu vysmáli a poslali ho domů.

Autobus projel kolem turistické ubytovny, dlouhého stavení na začátku vesnice. Od poloviny týdne ji celou zabrala jakási střední škola, Vařeca o tom zaslechl ráno v prodejně. Zastávka byla na návsi u hospody. Trenér se těšil, až svlékne sako a košili a obleče tričko. Na opálené pleši se mu perlil pot, srpnové slunko se schovalo za mraky a dusno bylo už od rána. Nejvíce Vařecu mrzelo, že kvůli aféře s pětistovkou, kterou dostal v obálce brankář dorostenců předchozí večer od neznámého muže, zanedbal celé dopoledne předzápasového soustředění. V konzumu si koupil tři rohlíky a dvacet deka sekané, jedl za chůze z papíru a na hřiště došel právě v polední tréninkové pauze. Někteří kluci leželi pod stromem vedle kabin, z dálky trenéra uctivě zdravili. Jeho asistent Martin Moravec, osmadvacetiletý bývalý záložník druholigového týmu, na něho čekal v kanceláři klubu.

„Jak to dopadlo, Franto?“ zeptal se mladý muž s černými kučeravými vlasy přes límec. Sundal nohy z kancelářského stolu a šel hlavnímu trenérovi naproti. Měl výsadu tykání. Šedesátiletý Vařeca Martina vychoval, udělal z něj hvězdu, jaká ze Semotic a okolí ještě nikdy nevzešla, a po jeho sportovním pádu z velké výšky přijal svého bývalého svěřence jako kolegu.

„Nevím, co s tím, Martine,“ řekl Vařeca a položil bílou obálku na stůl. „Na ČSTV mi řekli, že potřebujou další důkazy. Na fotbalovým svazu zase, že řešit korupci u dorostenců v okresním přeboru je hloupost a zbytečně poškodíme jméno zdejšího fotbalu.“

„Tak se na to vykašli.“

„Ale co s těma penězma?“

„Seš moc poctivej.“

„Nechci mít u sebe úplatek.“

„Připadnou klubu,“ řekl Martin.

„A jak to dám do účetnictví? Tam není žádná kolonka na úplatky.“

„Že není? V českým účetnictví by se hodila.“

Vařeca se nezasmál, jen se starostlivě škrábal v šedivém kníru.

„Jak to šlo s klukama? Přišli ráno všichni?“

„Jo. Jen Pepík Sháněl si stěžoval na pravý lýtko, ale pak to rozběhal. A Šustr se zase přišel zeptat, kdo bude první brankář. To je pako, viď? Řek jsem mu, ať počká na tebe.“

„Ať mě neštve, ten kluk. Vejšku na to má, ale ty čtyři flastry v Nový Vsi! A Ouběnice, jak střídal Marka kvůli zranění? Za dvacet minut jsme kvůli němu projeli vyhranej zápas. Jak se může divit, že ho nestavím?“

„Nerozčiluj se, Franto. Dojez si to tady u stolu a v půl druhý zase začínáme. Jdu pomalu zvednout kluky na nohy. Jo a ještě něco. Byla tu nějaká ženská. Kdo prej to tu má na starosti, to soustředění.“

„A co chtěla?“

„Nejdřív mi nevěřila, že jsem trenér, když mě viděla pohromadě s klukama. Pak jsem jí řek, že hlavní seš ty. Ptala se, kolik ti je, a že prej radši přijde znovu, až tu budeš.“

„Nebyla ze vsi, že ji neznáš?“

„Prosím tě, je to prej učitelka od těch holek, co jsou teď na ubytovně.“

„Tam bydlí jen holky?“

Nebývá zvykem, aby tréninky dorostenců okresního přeboru měly diváky, jako když trénují třeba fotbalisté Juventusu Turín. Vařeca si hned všiml té paní, která stála za postranní čarou z bílého vápna. Odpolední fáze tréninku ještě nebyla u konce, ale ona vytrvale stála u kabin mužstva. Vařeca pobíhal se svými svěřenci po trávníku a zprvu jí nevěnoval pozornost. Potom mu ale bylo na té menší paní s krátkými vlasy, zřejmě obarvenými do syté hnědi, něco podezřelého. Občas se na ni podíval, hádal by jí něco přes padesát, měla světlé šortky ke kolenům a volné triko, byla drobnější postavy, na nohou plátěnky. Už skoro končili, když mu došlo, co je na ní divného. Kromě toho, že vydržela na stadionu skoro hodinu, uvědomil si trenér Vařeca ještě něco. Celou tu dobu pozorně sledovala jeho mladé fotbalisty. Velice zkoumavě a systematicky, což Vařecu opravdu překvapovalo.

„Franto, to je ona,“ přitočil se k němu ke konci tréninku Martin.

Vařeca zavelel mladíkům k odchodu z hřiště a sám se v předklonu vydýchával, dlaně opřené o stehna.

„Sakra, Martine, vypadá to, že si otypovává naši hru a naše kluky.“

„Myslíš jako před tím nedělním zápasem? Borovnice má přece trenéra.“

„Nějak se mi to nechce líbit.“

„Navíc kdyby nám chtěla Borovnice nasadit špiona na tréninky,“ dodal Martin, „tak se ta ženská nebude ptát po tobě. To nemá logiku.“

„Třeba je to skautka.“

Martin vyprskl smíchy.

„Mluvila česky?“

Teď už se Martin nahlas rozesmál.

Bylo půl šesté odpoledne, Vařeca měl po rychle odbytém obědě už hlad. Seděl v kanceláři klubu v propoceném tričku naproti té paní už asi dvacet minut a pořád nechápal, co po něm chce. Díval se na její úzký obličej, neustále se jí rosil potem. Ruce měla během řeči často sepnuté jako k prosbě nebo k modlitbě, upírala na něho světle hnědé oči. Profesorka chemie. Jméno v tom mírném rozčilení zapomněl okamžitě poté, co se mu představila. Jediné, co trenér zatím chápal, byla naléhavost té chvíle. Její pohled byl dost zoufalý, hlas úpěnlivý.

„Adaptační pobyt, říkáte?“ opakoval po ní. „Střední zdravotnická škola. A co s tím má co dělat naše soustředění?“

„Chtěla bych nejdřív vědět, kde ti vaši chlapci bydlí.“

„Kde bydlí?“ podíval se na ni nechápavě. „Jsou buď místní, nebo z okolních vesnic, takže sem jezdí na kolech, na motorce, nebo je vozí rodiče.“

Vařeca si pohrával v ruce s obálkou, kterou předtím nechal ležet na stole. Když si to uvědomil, schoval ji do zásuvky. Pohled té paní těkal po věcech v kanceláři. V koutě byla síť plná míčů, pod oknem měl zdravotník klubu lékárničku a nosítka. V celé místnosti byl mírný nepořádek.

„Jedna naše studentka nestrávila noc v ubytovně, pane Vařeco,“ zaznělo najednou do toho všeho.

Bylo to venku. Zdálo se, že se paní profesorce trochu ulevilo. Trenér Vařeca sledoval její ustaranou tvář.

„Při večerce v deset byla ještě s ostatními. Ráno nepřišla na snídani. Některá děvčata se snažila ji krýt, ale spí jich tam v jedné místnosti osm, nakonec to neudržely v tajnosti.“

„Odešla ještě večer?“

„Hned po večerce. Měla schůzku.“

Vařeca pokrčil rameny. Paní profesorka si složeným látkovým kapesníkem otřela čelo.

„Byla s jedním z vašich hochů. Až do rána.“

„Jak to víte?“

„Řekla nám to.“

„To snad není takový drama, paní…“

„Dvořáková.“

„.. paní Dvořáková. Hlavně že se vrátila.“

„Vrátila se až po osmé, čekali jsme hodinu a půl, už jsme chtěli volat policii.“

„Proč?“

„Pane! Ztratí se šestnáctiletá holka, nikdy nevíte, co se může stát. Neseme za ně s kolegyní odpovědnost.“

„Tak vidíte, všechno dobře dopadlo, nic se nestalo…“

„Stalo, pane.“

Znělo to naléhavě. Trenér se opřel do židle, propocené tričko ho začalo studit na zádech. Dramatická pomlka se prodlužovala. Vařecovi se nechtělo dál se ptát a paní profesorka se na něho dívala, jako by se něčím provinil. Nakonec, když už mu to ticho připadalo nesnesitelné, naprázdno polkl a zeptal se.

„A co se stalo?“

Mlčela, jen se střídavě dívala na stůl před sebou a do jeho očí.

„Paní profesorko, vy jste za mnou přišla, vy něco chcete. Tak mi nedávejte hádanky a řekněte, o co jde.“

„Potřebuju pomoct, pane Vařeco. Je to choulostivá věc.“

„Jak vám mám pomoct?“

„Byl to blonďák. Střední postavy.“

Vařeca zaznamenal určitou naději v jejím hlase.

„Blonďáky střední postavy máme v týmu minimálně dva,“ zamyslel se trenér, „možná tři, jak se to vezme. A pak taky ještě dva blonďáky vyšší postavy.“

„A co jsou zač?“

„Jeden hraje zálohu, jeden pravýho beka a ten vyšší je forward, pravý křídlo. Druhej vysokej blonďák je brankář.“

„Počkejte…“

„Tak kterej z nich vás zajímá?“ zeptal se netrpělivě.

„Všichni.“

„Celej manšaft? Tady je,“ řekl Vařeca a přisunul k ní po desce stolu list papíru v průhledné fólii. Byla to předběžná soupiska na nedělní zápas.

„Potřebuju je vidět,“ usmála se trpělivě.

„Mám tady ještě hráčský registrace s fotkama, ale ty vám nemůžu dát.“

Zablesklo se jí v očích.

„Jenom půjčit!“ zaprosila. „Na chvíli.“

„Ne, to nejde.“

„Prosím vás!“

Bylo skoro půl deváté večer. Trenér Vařeca zamkl chalupu a vydal se zpátky ke stadionu. Šel pomalu, unaveným krokem, v teniskách a oblečený do sportovní soupravy. V hlavě si znovu přehrával svou dopolední anabázi v Budějovicích. Kancelář Jihočeského krajského fotbalového svazu, okresní sdružení ČSTV, odbor tělovýchovy a sportu na magistrátu, krajská policie. Nikdo si s pětistovkou v obálce nevěděl rady. Přemýšlel tedy raději o sestavě na nedělní zápas semotických dorostenců.

Čekala už u dveří klubovny. Podala mu igelitovou tašku. Nahlédl do ní a prsty rychle obracel papírové složky. Hráčské registrace byly kompletní.

„Poznala ho?“

„Není si jistá. Ty fotky jsou maličké.“

„Děláte si legraci? Může bejt blbá, ale snad není slepá?“

„Nebuďte cynický, prosím,“ řekla tiše.

„Omlouvám se,“ vypravil ze sebe, „ale přijde mi to celý postavený na hlavu.“

„Pane Vařeco, mě vážně mrzí, že vás tím zdržuju, a chápu, že se zlobíte…“

„Ale já se nezlobím… to jí sakra neřek, jak se jmenuje?“

„Řekl,“ usmála se smutně.

„Jak tedy?“

„Robert.“

Vařeca se vítězoslavně usmál, našel v kapse klíče od kanceláře klubu a ve dveřích se otočil k paní profesorce.

„Pak je mi líto, paní. Víte dobře,“ pozvedl ruku s taškou, „že tady žádný Robert není.“

Chystal se už zavřít za sebou dveře do kanceláře, jenže když vzhlédl, měl stále před sebou její vážnou tvář. Výraz měla trpělivý a odhodlaný. Neříkala už nic, jenom stála před vchodem do klubovny a dívala se na něho.

„Vážně nemám v týmu žádnýho Roberta.“

„Jméno si vymyslel, ale je to fotbalista.“

„Jak to můžete tvrdit?“

„Něco nám prozradila.“

„Vyslýchali jste ji?“

„Nebojte se, máme své metody.“

„Teda, vy jste horší než FBI.“

„Pedagogické metody, pane.“

„Chudák holka.“

„To hlavní přiznala a pak jsme ji nechali o samotě s nejlepší kamarádkou, znají se už ze základní školy.“

„Proč?“

„Aby se jí svěřila.“

Trenér Vařeca stál ve dveřích klubovny FK Semotice s igelitovou taškou v ruce. Drbal se bezradně na hlavě, v tom šedivém věnečku krátkých vlasů kolem pleši.

„Je tohle všechno třeba?“ zeptal se otráveně.

„Je, věřte mi.“

„Přijde mi to přehnaný.“

„Došlo k nechráněnému styku.“

Ticho, jen z dálky od návsi se ozvalo smutné klinknutí kostelního zvonu.

„Proboha, jak to víte?“

„K opakovanému.“

Vařeca už už chtěl říct něco peprného, už se nadechoval, ale cosi v její tváři ho zastavilo. Přečetl z ní vytrvalou odhodlanost, i v postoji a gestech té ženy byla překvapující neústupnost.

„Paní profesorko, naše soustředění trvá od devíti ráno do pěti odpoledne, polední přestávka hodina a půl. Po tu dobu jsem za svý kluky zodpovědnej. Jestli se stalo, co říkáte, bylo to v jejich volným čase.“

Všiml si její drobné postavy. Profesorka před ním stála v džínách a svetříku krémové barvy. Trochu znejistěl ohledně jejího věku, krátké vlasy ji omlazovaly a vypadala víc sportovně. Zdála se mu zkrátka trochu jiná než předtím.

„Máte samozřejmě pravdu, pane Vařeco.“

„Pak nechápu, jak vám můžu pomoct.“

„Mohla bych se, prosím, podívat do vaší tělocvičny?“

„Ta je ve škole. Tady máme jen takovou malou posilovnu.“

„Ano, tu jsem myslela.“

Odemkl dveře vedoucí do hráčských kabin. Prošla za ním úzkým prostorem bez oken kolem dřevěných šatních skříněk a dlouhých lavic. V nevětraném vzduchu pod nízkým stropem se držel pach potu a prachu. Dalšími dveřmi vstoupili do menší místnosti s nářadím na posilování. V rohu bylo umyvadlo a dva sprchové kouty. Paní vychovatelka se rozhlédla a její pohled se zastavil na protější stěně, kde pod úzkým podélným oknem ležela žíněnka, na ní zachumlaná kostkovaná deka a kolem se povalovalo několik plechovek od koly. Pohlédla na trenéra.

„Kdo všechno sem může?“

„Jeden klíč je v kanceláři klubu, ta je vždycky zamčená. Tři další klíče kolujou mezi klukama, aby si tu mohli cvičit individuálně.“

„Máte tu nějaký docházkový sešit?“

„Mívali jsme, ale kluci se tam stejně nezapisovali. Není to třeba, léta se tu nic neztratilo. Kdo by odtud co odnes? Činky nebo lavici na bench press?“

Rozhlížela se kolem sebe. Její oči se zoufale potřebují chytit nějakých důkazů, pomyslel si Vařeca. Zasmál se.

„To si myslíte, že by se ten kluk zapsal, jestli sem šel s holkou?“

Blýskla po něm přísně očima.

„Je mi to jasné,“ řekla potom.

„Co?“

„Budete to zlehčovat, že? Jako všichni muži.“

Vařeca cítil, že by měl něco napravit, i když nevěděl přesně co. Nerozuměl v první řadě tomu, proč za ním vůbec přišla. Čeho chce vlastně dosáhnout? Co udělá, když toho chlapce vystopuje? Neuměl to domyslet, ta žena mu připadala zoufalá a osamocená, ale začala ho zajímat, a snad proto ji doprovodil až k ubytovně. Sám přerušil počáteční stísněné mlčení a vyprávěl jí o nadcházejícím zápase. Taky o svém putování s úplatkem po krajském městě. Před dlouhým obíleným stavením se konečně usmála.

„Pane Vařeco, vy jste spravedlivý a rozvážný člověk, jak jsem poznala.“

Něco jen tak pro sebe zamumlal.

„Věřte mi, že dnes asi s kolegyní třídní profesorkou neusneme.“

„Věřím vám.“

„Pozítří ráno už odjíždíme. Můžu vás ještě o něco poprosit? Naposled.“

Ráno v devět nechal trenér nastoupit družstvo dorostenců do řady. Osmnáct mladíků v kopačkách a tréninkových dresech.

„Je to celej hráčskej kádr včetně lavičky náhradníků,“ řekl Vařeca, když přicházel od kabin v doprovodu druhého trenéra Moravce, profesorky Dvořákové a mladé dívky s vyplašeným pohledem. Zastavili se všichni na začátku řady.

„Tu studentku jsme sem nedostali,“ obrátila se paní profesorka k Vařecovi, „nechce opustit pokoj.“

Trenér Vařeca chápavě přikývl. V tu chvíli to na hřišti vypadalo, jako když před úvodním hvizdem přijdou sudí a losuje se mezi týmy o strany. Ve vzduchu byla mírná nervozita jako těsně před zápasem. Fotbalisté neklidně přešlapovali, podupávali v kopačkách a nejistě se dívali jeden po druhém.

Vychovatelka něco zašeptala dívce do ucha. Ta se osmělila, přistoupila k prvnímu hráči a pohlédla mu do tváře. Trenéři zůstali stát a ony dvě pomalu procházely kolem nastoupeného mužstva. Kluci se neklidně ošívali, někdo se uchechtl, jiný koukal do trávy a další nechápavě valil oči. Vytáhlá dívka v letních šatech s vlasy vzadu do culíku došla spolu s profesorkou na konec řady. Vařeca s Moravcem se na sebe podívali, mírně napjatý výraz ve tvářích jim zůstal. Slečna se před nikým nezastavila déle, nic neřekla a zdálo se, že po tom výkonu s úlevou zase rychle sklopila oči. Paní profesorka ji vzala za paži a poodešly dál od fotbalových dorostenců.

„No tak, Lenko,“ ozvala se profesorka.

„Já nevím.“

„Je to některý z těch blonďáků?“

„Když Majka říkala, že měl vlastně spíš kaštanový vlasy než úplně do blond.“

Vychovatelka zklamaně vydechla a položila dívce ruce na ramena.

„Soustřeď se a půjdeme ještě jednou, ano? Zaměř se na oči. Říkala hnědé, je to tak?“

Studentka přikývla. Začaly u hráče, u kterého předtím skončily. V polovině řady se dívka bezradně zastavila. Podívala se na profesorku.

„Já vážně nevím.“

„Pojď, dojdem ještě na konec,“ řekla paní profesorka, „a soustřeď se na oči.“

Z trávy stoupala vůně, slunce začínalo pálit a dívka zůstala stát u posledního hráče, ale nedívala se na něho, koukala někam mimo, směrem k bílé fotbalové brance bez sítě. Vychovatelka ji zase odvedla stranou a trenér Vařeca slyšel jen tlumený hovor, ale nerozuměl. Martin Moravec do něho lehce šťouchl loktem a pohodil hlavou směrem k těm dvěma. Vařeca došel až k nim a naklonil se k paní profesorce.

„Říkali jsme si s mým asistentem… no, třeba by věděla, jestli to byl obránce, nebo útočník.“

Profesorka si ho pochybovačně přeměřila pohledem.

„Trochu by to zúžilo výběr,“ ohradil se.

Dívka se ztrápeným výrazem v obličeji hleděla do země.

„Lenko,“ obrátila se paní profesorka trpělivě na studentku. „Podle toho, co ti Majka vyprávěla, co bys řekla?“

„Asi útočník,“ vyhrkla dívka.

Kolem sedmé večer se trenér Vařeca ještě skláněl nad psacím stolem v kanceláři klubu a dával dohromady definitivní sestavu na nedělní zápas. Slabé zaklepání na dveře ho vytrhlo ze zamyšlení.

„Jdu kolem a zahlédla jsem vás oknem,“ řekla paní profesorka.

Pozval ji dál a přisunul jí židli naproti své. Seděli jako poprvé předchozího dne. Měla černé tričko a tvídové sako, takový pánský styl, pomyslel si Vařeca. Poprvé si všiml drobných zlatých náušnic. Odkašlala si a přerušila ticho.

„Jak vám to dopadlo s tím úplatkem?“

„Nijak. Zatím jsme na to neměli čas. A jak to dopadlo vám?“

„Abych řekla pravdu, trochu jsme se s kolegyní neshodly. Je to její první třídnictví, první adapťák, nechce se uvést jako nějaká vyšetřovatelka. Prostě chce to nechat být.“

„A není to nakonec rozumnější?“

„Víte, je jí pětadvacet, já zas mám skoro třicet let zkušeností. Chtěla jsem jí co nejvíc pomoct, ale… je to její třída.“

„Třicet let učit…“ pokýval uznale hlavou.

Zamyslela se. Když promluvila, cítil Vařeca zase tu naléhavost v hlase. Její řeč zněla jako poselství.

„… když se někde sejde parta mladých děvčat a na stejném místě parta chlapců, tak se vždycky něco stane. Možná nerozumíte, co chci přesně říct. Když se něco může stát, když jsou pro to byť jen minimální podmínky, tak se to většinou stane. Když je někde okno a vede kolem okap, po kterém se dá slézt, tak po něm někdo sleze, chápete…?“

„No, asi máte těžký povolání.“

„V tom určitém věku,“ pokračovala, jako by se jí stále nepodařilo dokončit to důležité sdělení, „ když je něco jen trochu možné, třeba jen hypoteticky se to může stát, tak se to stane!“

Vnímal její rozrušení, nahýbala se k němu přes desku stolu a on si všiml jakési horkosti v jejích očích.

„Dneska už se nejezdí na brigády, sklízet jahody nebo česat jablka nebo sbírat brambory v září. Víte, kolik takových brigád a internátů a ubytoven jsem se studenty už zažila?“

Vstal a otevřel skříň, na které stály vyrovnané poháry z přeborů a fotbalových turnajů. Měli tam vždycky nějakou láhev, ale tentokrát našel jen jednu prázdnou od sektu a v druhé bylo na dně chalupářské pálenky.

„Mladší kolegyně dneska znají jen tyhle adapťáky a lyžařské kurzy na horách.“

„Nabídnul bych vám něco k pití, ale… skočím do konzumu, je to kousek, co říkáte?“

Zdráhavě souhlasila. Vařeca se podíval na hodinky, sáhl do kapsy, pak prošacoval nenápadně všechny kapsy sportovní soupravy. Nakonec otevřel zásuvku na pravé straně stolu a sebral z ní bílou obálku. K obchodu se smíšeným zbožím to bylo sotva sto metrů, ale bylo zavřeno. Vařeca zazvonil o dvě chalupy blíž k návsi. Z okna se vyklonila tělnatá paní se světlým melírem ve vlasech a s cigaretou v puse.

„Blani, otevřeš mi ještě?“

Zmizela za záclonou a za chviličku už chrastila svazkem klíčů na zápraží. Šli spolu k obchůdku.

„Mám tam několik flašek opravdu dobrýho vína, Franto. Z Moravy. Je hodně drahý, ale řekla jsem si, že když se tu neprodá, vezmu si ho domů.“

Odemkla krám, obešla pult a podala Vařecovi láhev. Četl etiketu.

„Je to pozdní sběr. Láhev stojí dvě stě padesát korun,“ řekla.

„Veltlínské zelené,“ kýval hlavou trenér Vařeca a napadlo ho, že se paní profesorky nezeptal, jestli pije bílé, nebo červené. Mrzutě se poškrábal v šedivém kníru.

„Ještě tu mám modrej portugal, od stejnýho vinaře,“ řekla prodavačka, jako by mu četla myšlenky.

„Víš co, Blanko, dej mi obě.“

Vyndal z obálky pětistovku a podal ji ženě přes pult.

Když se vrátil do kanceláře klubu, opláchl dvě skleničky. Paní profesorka vybrala červené.

„Co budete teď dělat?“ zeptal se jí.

„Nevím. Nic. Zítra po snídani odjížíme. Kolegyně chtěla, abych ji nechala chvíli samotnou se studentkami.“

„Je jim blíž věkem, třeba se jí svěří.“

„Když mně bylo osmadvacet, zažila jsem se studentkami jeden opravdu horký týden.“

„Na nějaké brigádě?“

„Ano. Představte si tu situaci,“ řekla profesorka a upila ze sklenky, „ubytovna podniku Fruta plná děvčat a naproti přes silnici kasárna. Viděli na sebe s těmi vojáky z oken. Pokřikovali na sebe a mávali… Přes den to bylo dobré, holky sklízely jahody, ale uhlídat je večer?“

„Jak to dopadlo?“ „Jedna otěhotněla. V šestnácti.“

„A co dál?“

Profesorka se zamyšleně dívala na zaprášené diplomy v rámech na stěně.

„Nechala si to,“ řekla po chvíli a sotva znatelně se usmála.

Pod klubovými vlaječkami na stěnách a fotkami semotické jedenáctky dospělých trenér Vařeca trochu zrozpačitěl. Z toho, jak ho jejich povídání pomaličku zatahovalo někam do ženského světa.

„Ta holčina byla premiantka ročníku. Samé jedničky, vzorné chování. Rodiče ve vysokém postavení.“

„Byl to velkej průšvih, že jo?“

„Vyhodili mě. Bylo to v osmaosmdesátém.“

Za okny klubovny se pomalu stmívalo, Vařeca naslouchal jejímu učitelskému hlasu, který se ztišil a zjemnil.

„Našla jsem si místo na gymnáziu, byla jsem tam sedm let. Mám aprobaci chemie — biologie. Teď už deset let učím budoucí zdravotní sestry.“

Dolil sklenky. Chvíli mlčeli.

„Asi bysme si měli vzpomenout, že i nám bejvalo sedmnáct,“ pronesl Vařeca do ticha.

„Jeden čas jsem to měla v práci i doma,“ rozpovídala se zase, „ale dceři už je teď pětadvacet, je dávno z domu.“

„Máte dům ve městě?“

„No, vlastně jsem zůstala po rozvodu v bytě, jedna plus jedna mi stačí. Vy tu určitě máte chalupu, že? Někde na návsi.“

„Mám, ale jsem tam sám, jsem už skoro deset let vdovec. Dcery jsou ve městě. Jsem vyučenej nástrojař, víte? Ale těším se docela na penzi, až budu mít na kluky a fotbal víc času.“

„Máte na starosti dvacet kluků. Asi proto jste měl pro mě pochopení, že znáte ten klukovský svět.“

Trenér Vařeca cítil, že má chuť pustit se zase jednou trochu do filozofování o životě. Neměl před profesorkou už takový ostych.

„Vždycky se snažím vzpomenout si, jaký to bylo, když mně samotnýmu bylo jako těm klukům dneska. Pamatuju se, že už jako malej jsem si všímal, jak se dospělí chlapi bavěj o fotbalistech, o mladejch klukách. Jak se na ně dívaj. Doma, ve škole, v učňáku. Když jsem přišel v osmnácti do práce, staří chlapi na nás koukali spatra. Že nic neumíme, že oni nás naučí, protože jsou moudřejší a zkušenější. Ale pak když tihle chlápci stáli za postranní čárou nebo seděli na tribuně, bavili se o těch samejch klukách, nebo o klukách stejnýho věku, trochu jinak. Chápete? Chválili je, když byli dobří, fandili jim a někdy je i obdivovali. Zažil jsem tohle i jako mladej fotbalista. Nevím, jestli mi rozumíte…“

Mlčenlivého Vařecu samotného překvapilo, jak dlouho mluvil. Oddechl si, když začala povídat zase ona. Vyprávěla mu o své první taneční zábavě, když bylo sedmnáct jí. Utekla tehdy přes zákaz rodičů.

„Naši byli hodně přísní. Táta ještě víc než maminka. Přišel tehdy za mnou do sokolovny, bydleli jsme na malém městě, dal mi přede všemi facku a odtáhl mě za ruku domů.“

„A jak jste se tehdy dostala z bytu?“

„Po hromosvodu, oknem přes koupelnu,“ řekla a usmála se.

Jeho dlaně dělníka, ruce jako lopaty, ležely na desce stolu. Klukovský a dívčí svět. Chvíli o tom přemýšlel.

„A vy si opravdu myslíte, že ho ta holka podle fotky z registrace nepoznala?“ zeptal se. Její úsměv se mu zdál spiklenecký.

„Co byste řekl vy?“

„Myslím, že moc dobře ví, kterej kluk to byl. Ale je to její tajemství.“

Láhev byla dopitá. Vařeca vzal do ruky druhou, s vinětou veltlínské zelené, a rozhlédl se.

„Je tu trochu neútulno,“ zabručel, „nevypijeme ji u mě doma?“

Mladá třídní učitelka seděla ráno při snídani u svého stolu sama. Její kolegyně profesorka Dvořáková nespala tu noc na ubytovně. Vrátila se až druhý den kolem desáté, těsně před odjezdem objednaného autobusu, který byl už plný studentek. Rychle si došla pro svou cestovní tašku na kolečkách a její tvář, nenalíčená a s kruhy po očima, připadala kolegyni třídní unavená, ale přitom uvolněná a vyrovnaná.

Mužstvo semotických dorostenců zvítězilo v nedělním mistrovském utkání okresního přeboru nad FK Borovnice 3:1. Všechny tři branky vstřelil hbitý hrotový útočník Karel Potočný, který měl mezi spoluhráči v kabině přezdívku podle slavného brazilského fotbalisty — Roberto Carlos. Semotický zpravodaj pak v zářijovém vydání psal nadšeně o mladém blonďatém talentu jako o nejplodnějším útočníkovi mužstva.

</section>
