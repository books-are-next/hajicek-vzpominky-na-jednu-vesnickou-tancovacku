---
contentType: prose
---

<section>

**Octavia**

Pan Bouška bydlí v Neměřicích v domku číslo popisné jedenáct. Už je mu přes šedesát. Pleš, trochu při těle. Před garáží leští automobil Škoda Octavia Super, rok výroby 1960. Je to novější typ 703 s řazením ne u volantu, ale už na podlaze. Zdvihový objem 1221 kubických centimetrů, výkon třiatřicet kilowatt.

Pan Bouška už nejraději chodí pěšky. Najezdil se dost. Pětatřicet let, každý všední den z Neměřic do Nového Městce, kde pracoval jako automechanik, stále stejnou okresní silnicí, devět kilometrů asfaltu, na kterém znal každý kamínek. Ale teď už jen myje a leští.

Ten rituál se opakuje každou neděli odpoledne. Pan Bouška nejdříve pečlivě přemete koštětem betonový plácek přede dveřmi garáže. Udržuje ho v úzkostlivé čistotě po celý týden, každý den ho zametá. Ani zrnko, ani smítko nesmí zůstat na hladkém betonu, kam v neděli vytlačí z garáže béžovou octavii. Jeden čas si z něho dělávali legraci kluci z pily, co se vracejí kolem z práce. Do sáčku od svačiny nabrali hrst pilin a rozprášili je na beton před garáží. Druhý den ráno kontrolovali výsledek. Na betonu nebyla ani pilina.

Když je plácek zametený, otvírá pan Bouška vrata garáže, která je uvnitř vyzdobená obrázky amerických auťáků. Vystřihoval si je od mládí. To tehdy ještě snil o nějaké velké cestě. Třeba po Route 66 přes Spojené státy. Ale to už je dávno. Vyřadí rychlostní stupeň a vytlačí octavii ven. Do kbelíku napustí vodu, přidá saponát a houbou myje karoserii. Pěna obalí béžové autíčko, celé pod ní zmizí, než ji kbelíky čisté vody zase smyjí a odplaví. Octavia se znovu objeví, čistější, lesklejší a krásnější než předtím. Umytý plech dosucha vytře jelenicovým hadříkem, stejně tak chrom nárazníků. Nejhorší jsou v létě ty drobné mušky rozpláclé na reflektorech. Jde to hrozně špatně dolů, to komáří sádlo. Potom přijde na řadu pasta s přísadou vosku, který dodá laku ochranný povlak a lesk.

Pan Bouška koupil octavii v sedmašedesátém od pana Kovandy, bývalého číšníka z novoměstecké hotelové restaurace. Stav najetých kilometrů na tachometru byl tehdy něco kolem tří tisíc. Pan Kovanda se u pana Boušky sem tam zastaví podívat se na své bývalé auto.

„To bys nevěřil, Láďo, ten chrom je původní,“ říkává pan Bouška, „podívej se na ty nárazníky. Ten lesk! To jsou zrcadla! V tom se můžeš holit!“

Oba sedávají v garáži a pijou kafe a vzpomínají na staré časy, na staré známé a na staré sny. Sny o pořádné jízdě. Po široké americké dálnici, rovné a táhnoucí se až za obzor. Třeba na silné motorce, v kožené bundě a vysokých botách. V garáži je uvězněná už dlouhé roky taková zvláštní vůně — ze starých věcí, z dřevěných skříní plných šroubů, matic, klíčů a náhradních dílů a z dávno zapomenutých klukovských snů.

Pneumatiky a disky kol myje pan Bouška rýžovým kartáčem. Vzorky pneumatik jsou málo ojeté a vždy bez kamínků a prachu v drážkách. Na to má pan Bouška připravená speciální dřívka ostrouhaná do tvaru velkých párátek, kterými vyšťourá každý kamínek z dezénu pneumatiky. Černá guma svítí jako zánovní nablýskané holínky. Čas od času pana Boušku potkávají lidé v městečku, jak jede na kole a veze na nosiči autobaterii z octavie k nabití do autoservisu. Ve své prastaré odřené džínové bundě a s kšiltovkou na hlavě šlape hrdě jako chlápek, který tu svoji velkou jízdu přece jen podnikl. Občas také doveze na řídítkách v malém kanystru benzín, dolije do nádrže, co se odpařilo, aby byla zase plná. Tahle Octavia Super je připravená kdykoli vyjet, i když už má své odježděno, v zimě, v létě, za deště i za mrazů, Neměřice — Nový Městec, Nový Městec — Neměřice. Jednou za rok pak provádí pan Bouška důkladnou údržbu vozu. Vyzdvihne octavii heverem a natírá spodek speciálním přípravkem, který chrání automobil proti korozi a vlivům agresivních látek a soli ze zimních posypů silnic. Také odšroubuje plechy a natírá vnitřní strany blatníků a haubny. Blok motoru myje benzínem a hadříkem a kartáčkem s dlouhým zahnutým držátkem.

Čistou vodu napouští pan Bouška do kbelíku zvlášť na čelní a zvlášť na zadní sklo, vše pak přeleští hadříkem včetně zpětných zrcátek. Nakonec otevře oboje dveře u auta a vypráší koberečky, tak pečlivě, jako jeho nebožka manželka prášívala koberce z ložnice a obýváku.

Jakmile pan Bouška auto umyje, zamete v garáži a zatlačí ho zpátky. Uklidí kbelík a ostatní věci a přemete betonový plácek. Ale když je venku hezky, nechává octavii před garáží až do večera. Svítí na ni sluníčko a naleštěný lak zrcadlí větve jabloní vysázených kolem plotu. Na otevřených vratech garáže visí už léta ten slavný plakát. Barvy hodně vybledly. I černobílý obrázek jeho octavie. Ale velká modrá písmena dál křičí tu senzaci:

HARRY BOUŠKA

7\. ČERVNA 1975

TRASA NEMĚŘICE — NOVÝ MĚSTEC

9,5 KM

VE VOZE ŠKODA OCTAVIA

SE ZAVÁZANÝMA OČIMA!!!

Každý druhý kluk z okolí míval tenhle plakát tehdy nad postelí a druhý zaručeně visel v garáži jeho tatínka. Řady lidí kolem silnice viděly tuhle parádní jízdu, kterou řidič béžové octavie bravurně zvládl v koloně mezi dvěma služebními vozy SNB, hasiči a sanitkou. V cíli, na náměstí plném diváků, mu pomohl z auta tehdy populární zpěvák jedné country kapely, přede všemi mu sundal černý šátek z očí a triumfálně vykřikl: „Dámy a pánové! Harry Bouška!“

</section>
