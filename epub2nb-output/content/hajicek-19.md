---
contentType: prose
---

<section>

Bubny a dýmovnice

Starý pan Tanečka vyšel ze stavení kolem jedné hodiny odpolední. Zadním vchodem. K návsi to vzal oklikou přes humna, aby ho snacha nezahlédla, kolem lopuchem zarostlé strouhy. Převlékl se předtím ve své sedničce do svátečního a opatrně pootevřel dveře. Vzduch byl čistý. Syn se po nedělním obědě štrachal někde v garáži. Slunce stálo nad chalupami a mělo sílu, květnová neděle jako by uspala celé Semotice.

Na to, že byl začátek května, bylo nebývalé horko. Pan Tanečka přesto vyrazil v saku s vestou a s pečlivě uvázanou kravatou na vyžehlené košili. Zkrátka ustrojení, jak se sluší na nedělní mistrovský zápas FC Semotice. Na hlavě klobouk ze starých časů, chránil ho před ostrým sluncem, ale potil se pod ním pekelně. Opíral se o hůlku, jeho postava napovídala, že býval statný chlap, než ho trochu ohnula léta a tvrdá práce. Postupoval opatrně, po malých krůčkách, pravidelně odpočíval. Nohy už nesloužily, jak by si přál. Občas ho snacha vyvedla na delší procházku k řece, ale samotného už ho neradi pouštěli z domu. Pod paží měl koženou aktovku, nenosíval ji vždycky, vlastně už dlouho si ji nevzal. Naposledy snad, když býval ještě funkcionářem klubu. Teď je čestným předsedou. Doživotním čestným předsedou, řekli mu před několika lety na výroční schůzi klubu. K významnému životnímu jubileu, stojí na plaketě, kterou dostal. Znělo mu to trochu podivně, s tím slůvkem doživotní. Příchuť toho slova zanechávala dojem, že už to nebude dlouho trvat.

Zastavil se u hospody, aby trochu popadl dech. Na krku třiaosmdesát, ke stadionu ještě asi kilometr. Silnice protínající dlouhou vesnici byla liduprázdná. Podíval se na vývěsní štít. Tady v hostinci U Pekařů chlapi a velcí kluci před sedmdesáti lety zakládali klub. V roce 1937 chodil ještě do obecné školy. Byla to ve vsi událost. Mluvil o tom tehdy i pan farář na hodině náboženství. Footballový club Semotice, jak jej zakládající členové nazvali, si totiž pronajal na Děkanské louce hřiště od církve. Později ten kus travnaté plochy odkoupil. Hospoda, ta měla pro klub vždycky význam zásadní. Konaly se tu nejen schůze. Taky pravidelné taneční zábavy, kterými si klub vydělával na svou bohulibou činnost… Pan Tanečka míjel býlím zarostlé kamenné schody vedoucí ke dveřím do lokálu a na okamžik se zastavil. Ještě pěkných pár let trvalo, než ho přísný tatínek poprvé pustil na tancovačku. To už nastupoval první rok za mužstvo dospělých. Se svou fortelnou postavou hrával pravého beka. Nachýlená postava v tmavohnědém saku zastaralého střihu se pomalinku sunula přes náves. Cíl jeho namáhavé a utajené pouti, fotbalový stadion, byl až za vsí, kousek od Děkanského rybníka. Hlavně aby tam dneska byl on, Jarda Vrzák, opakoval si neustále v duchu pan Tanečka a při každé vzpomínce přitiskl k hrudi starou aktovku. Jako by v ní nesl veškeré své peníze do záložny. Zastavil se ve stínu u chalupy č. p. 8. Parkovalo před ní bílé dodávkové auto, vrata do dvora otevřená, maštale dávno předělané na dílny. Firma na štítu: TRUHLÁŘSTVÍ — ZAKÁZKOVÁ VÝROBA. Pan Tanečka ale viděl jinou chalupu — nahrubo obílenou, před vraty kůň zapřažený za žebřiňák. Bydlíval tu starosta Hrádek. A jeho synek byl tehdy před válkou ten nejšťastnější kluk ze vsi. Byl totiž hrdým majitelem pravého fotbalového míče. To se ví, jako haranti hrávali nejdřív s puckou, se všemožnými hadráky. Než vzali do party starostovic Toníka. Zkoušeli to na kdejaké loučce, hospodáři je odtud vyháněli, i polní hlídač je proháněl kolem vsi. Ale pak! Otevřel se nový život. Fotbalový klub, žákovská jedenáctka a skutečné hřiště, trávník s bílými lajnami a opravdovými brankami, po kterém mohli běhat ve fotbalových dresech! Těsně před válkou převzal výchovu dorostu Stáňa Koucký. To byl idol! Všichni kluci ho poslouchali víc než své rodiče a chodili za ním všude jako pejsci. Ale dlouho to štěstí netrvalo. V jednačtyřicátém klub přerušil činnost. Pět borců z prvního mužstva bylo totálně nasazeno v rajchu. A Stáňa se odtud nikdy nevrátil…

Přejít dlouhou náves v tom jarním vedru nebylo pro pana Tanečku snadné. Trochu odpočíval, opřený o nedávno vztyčenou májku. Ohlížel se zpět, jestli se za ním nerozběhla snacha nebo jestli snad neposlala děti. Pak se šouravým krokem vydal dál, schoval se až do stínu bývalé kovárny. Opřel se o chladivou zeď a hlasitě oddychoval. Z kovárny už byla léta obecní knihovna, přestavěná někdy v sedmdesátých letech v takzvané „akci Z“. Pan Tanečka ale pamatoval, když se tu ještě kovali koně. Kovářem býval Franta Jenák, chlap jako hora, brankář poválečného prvního mužstva. Na úplně první zápas po válce nejde zapomenout. S jednotkou osvobozenecké armády vyhrál slavně místní FC tři ku jedné. Jediný gól tehdy Franta Jenák dostal! Pochválit ho po utkání přišel osobně sovětský velitel, major Chodorov. Jinak býval Franta furiant, samý vtípek. Něco se spolu nasmáli. A soutěžili nejenom na hřišti. Ty jejich sázky! Pan Tanečka stahoval dřevo k pile, koně vodil do kovárny pravidelně. Pár litrů piva tu vždycky padlo, když se kovalo. Jednou se Franta zase vytahoval, byl trochu pod parou, že prý hravě uzvedne koně. Pan Tanečka, mladý chasník a sportovec plný síly, tehdy opáčil: „Když ty uzvedneš koně, já uzvednu krávu!“ Sázka byla uzavřena. Byla by velká ostuda prohrát, pan Tanečka tedy, jak byl zvyklý z fotbalu, začal pilně trénovat. Tajně chodil do maštálky svého táty, kráva Květuška nebyla žádný drobek, mohla mít skoro čtyři metráky. Vlezl si pod ni, chudák byla z toho nejdřív nervózní, udiveně otáčela hlavu s velkýma hnědýma očima a trochu kopala. Rozkročil se, zapřel se zády a zkoušel stračenu alespoň o milimetr pozdvihnout nad zem. Takhle ji trápil několik týdnů, až ho tam jednou načapal táta. Vyhnal ho ze stáje bejkovcem, neměl pro sázky moc pochopení. Teď po letech pan Tanečka zíral přes sklo do kovárny, v policích jen hřbety knih, psací stůl s monitorem počítače pro dobrovolnou knihovnici. Všechno už je jinak. Franta koval ještě asi deset let po válce, než rozkulačili pár místních sedláků a do družstva nakoupili traktory. Pak odešel ze vsi. A obec Semotice přišla o zkušeného brankáře v nejlepších letech. Ale pan Tanečka tehdy sázku vyhrál. Uzvedl krávu.

Stařeckým krokem konečně překonal náves, v plném slunci ho to stálo hodně sil. Z domova vyšel včas, aby byl do druhé hodiny odpolední na stadionu. Bylo mu trochu divné, že je celá ves tak prázdná. Nepotkal nikoho, kdo by mířil na fotbal. Ani žádná auta neparkovala u kraje silnice za posledními chalupami. Návštěva bude asi slabá, pomyslel si. Vesnický fotbal, to nejsou bubny a dýmovnice, ohňostroj a vlajkosláva, vlnící se tribuny a vítězné chorály fanoušků jako na stadionech velkoklubů. A dnes na vstupném do pokladničky klubu nevyberou asi vůbec nic. A taky ho napadlo, že možná nepřijde ani Jarda Vrzák, letitý člen klubu z vedlejší vesnice, nejlepší kanonýr týmu v ročníku 1946/47. Ale co když je to naposled, strašilo pana Tanečku, naposled, kdy mu zdraví dovolí a on se dovleče až na fotbalové hřiště? Kdy si s Jardou promluví, když ho jinde než na semotickém stadionu už potkat nemůže? Panu Tanečkovi se trochu zatočila hlava. Opřel se o hůl a aktovku křečovitě sevřel v druhé ruce. Minul poštovní úřad v domě č. p. 31. Poštmistr Mádr byl prvním poválečným trenérem mužstva dospělých. Tehdy po válce se to zase rychle rozběhlo, hned v srpnu už se hrály mistrovské zápasy Budějovické fotbalové župy. Tím žili všichni kluci v Semoticích. Starosta pan Hrádek a tehdejší předseda klubu Dolejší vyhlásili soutěž s odměnou, kdo vstřelí historicky první gól v mistrovském zápase za Semotice v osvobozené republice…

Za farskou zahradou byl hluboký stín, pan Tanečka se podíval nahoru do korun rozložitých lip. Naposledy odpočíval, věřil, že pak už na stadion dojde bez přestávky. Při pohledu do oken fary si vzpomněl na velebného pána, který v Semoticích sloužíval koncem padesátých let. Pan Tanečka, novopečený funkcionář tehdy už Tělovýchovné jednoty Semotice, jak byl klub přejmenován, uspořádal slavný zájezd na utkání Československého národního týmu. Objednaný autobus naplněný členy i nečleny ze vsi a okolí, včetně pana faráře, vyjel zrána na celodenní výlet. Cestou pršelo a předseda Dolejší nabádal řidiče, aby jel opatrně. Pan farář, sedící vpředu na čestném místě vedle předsedy, řekl na celý autobus onu památnou větu: „Nebojte se, sousedé, nic se nestane, jede s námi Pánbůh.“ Byla to nezapomenutelná cesta ze Semotic do Prahy. Pan Tanečka, opřený o zídku farské zahrady, přivřel oči a polohlasem si přeříkával sestavu nároďáku z roku 1959: „Stacho — Tichý, Popluhár, Novák — Pluskal. Masopust — Pavlovič, Moravčík, Molnár, Kačáni, Dolínský, střídali Šafránek a Kvašňák.“ Pokyvoval spokojeně hlavou a otevřel oči. „Mně bude snacha vyprávět, že už si nic nepamatuju,“ řekl vítězoslavně pan Tanečka, tentokrát úplně nahlas. Rozhlédl se, nikde živé duše. „A trenérem byl Rudolf Vytlačil,“ dodal opět potichu.

Závěrečných dvě stě metrů už zdolal pan Tanečka najednou. Došel ke stromořadí a vysoké, novotou zářící oplocení stadionu už bylo na dohled. V loňském roce ho udělali členové klubu brigádně během letní přestávky. Už před válkou bývala kolem hřiště dřevěná ohrada, vzpomněl si a neustával v chůzi, proto pak za protektorátu na ně nechali Němci vyhnat veškerý dobytek ze vsi, který zabavovali ve prospěch říše. Ukázali na krávu, na vykrmeného býka a musels dát. Nic jiného ti nezbývalo. Ale brali všichni, Němci i Rusové, když přišli po nich. Všichni lidem brali…

Pan Tanečka došel ke vchodu. U pokladny nikdo nestál. Jako čestný předseda měl vstup stejně zdarma, takže prošel mezi nízkými tribunami zastřešenými vlnitým plechem a zůstal v údivu stát. Trávník byl prázdný. Bílé praporky se v rozích netřepetaly a brankové konstrukce byly bez sítí. Rozhlédl se napravo i nalevo po obou tribunách. Nikde nikdo. Bylo to jasné — dnes se nehraje. Jen slunce svítilo na zelenou hrací plochu, rovné lajny zářily bílým vápnem. Jako pusté zklamání, jako nekonečná prázdnota se ten pohled rozprostřel v očích pana Tanečky. Došel podél postranní čáry ke kabinám. Na šňůrách povlávaly zářící oranžovobílé dresy dětské velikosti, trička se znakem klubu a bílé trenýrky. Maličké kousky fotbalového oblečení na žáčky. Pan Tanečka se chytil jedné z kovových trubek, mezi kterými byly šňůry na prádlo napnuté. Teplý jarní vítr zabral a pleskání malých mokrých dresů se vznášelo nad vesnickým stadionem, jedno oranžové tričko shodilo panu Tanečkovi klobouk. Stařec měl svou bílou hlavu mezi vlajícími barevnými kousky vypraných dětských dresů a mžoural do ostrého slunka.

Tohle jsem prohrál, napadlo pana Tanečku. Cítil, že se mu po té túře podlamují nohy. Ještě jednou přelétl pohledem prázdné lavice na tribunách a vyhledal místo, kde vždycky sedával Jarda Vrzák. I to bylo prázdné. Kožená aktovka vypadla z třesoucí se ruky na zem. Od šaten zahlaholil ženský hlas. Starý pán pomalu otočil hlavu směrem, odkud přicházel. Prostovlasý, klobouk i aktovka na zemi, bílé vlasy mu rozdrbal vítr.

„Pane Tanečka, co tady děláte?“

Neodpověděl, díval se trpce na kyprou ženu kolem pětatřiceti, odbarvené blond vlasy střižené k límci jí také čechral vítr. Byla oblečená jako hospodyně, v květované šatové zástěře. Nesla růžový plastový koš s další dávkou vypraného prádla, brala z něho oranžovobílé proužkované štulpny a věšela je na šňůru.

„Dneska hrajeme mistrák v Hoděticích, víte to, ne?“ zeptala se usměvavá paní a brala z malého kyblíku barevné kolíčky na prádlo.

„Dneska hrajem venku?“ řekl pan Tanečka zklamaně. „Jak to? Měli jsme přece hrát s Hrabětínem.“

„S Hrabětínem tady včera hráli mladší žáci. To jste si poplet. Prohráli pět jedna, chudáčci, náš Vašík prořval celej večer,“ řekla paní s širokým růžovým obličejem.

„Bolí mě nohy,“ řekl pan Tanečka, „pomůžeš mi támhle k lavičce, Vladěno?“

Paní se sehnula pro klobouk a odřenou aktovku, starý pán se opřel o její paži. Usadil se na první lavici, ona si sedla vedle něho. Sami dva na liduprázdné tribuně klubu, který kope okresní přebor. Jarní vítr jim narážel do tváří.

„Co máte v tý aktovce, pane Tanečka?“

„Ále, jedno lejstro…“

„Připadalo mi, že je prázdná.“

„Otevři tu tašku,“ řekl pan Tanečka. Jeho hlas zněl vyčerpaně. Zvedla hnědou aktovku, nahmatala mosazné kování a pak sáhla dovnitř. Něco tam bylo. Něco jako tuhá čtvrtka papíru zabalená do novin. Podala mu to. Pan Tanečka na kolenou rozbaloval staré zažloutlé noviny. Třesoucí se rukou jí ukázal jakousi plaketu.

„Bože, to je krásnej diplom, pane Tanečka! Čestné uznání? Za vstřelení historicky první branky FC Semotice v osvobozené republice,“ četla růžolící paní velký nápis z diplomu, písmena zatočená do kudrlinek v archaickém rukopisu, „tak to je velká sláva,“ pokyvovala uznale hlavou.

„Ta plaketa nepatří mně,“ řekl pan Tanečka. Hořkost jeho hlasu, usazená v koutcích úst i v očích, ji překvapila.

„Co povídáte, pane Tanečka, je tam vaše jméno!“

„Tu plaketu,“ pan Tanečka dramaticky zvýšil hlas a díval se jí do očí, „tu jsem přines Jardovi Vrzáků. Patří jemu…!“

Pokrčila rameny. Dívala se na posečený trávník. Po očku sledovala, jak mu klesly paže, starý vybledlý diplom ležel na novinách a na něm jeho vrásčité ruce.

„Myslíte starýho pana Vrzáka z Klenčova?“ zeptala se opatrně. Přikývl. „Ten sedával odjakživa na druhým konci tribuny,“ řekla.

„Bejval to můj kamarád,“ pronesl starý pán roztřeseným hlasem.

„Ale jděte, každej ze vsi ví, že jste jeden s druhým nepromluvili kloudný slovo…“

„Máš pravdu, moc spolu nemluvíme,“ řekl a tiše dodal: „Od pětačtyřicátýho.“

„To se narodila moje máma,“ hlesla mladá paní a dívala se na jeho svěšená ramena a slyšela jeho skleslý hlas.

„Vladěno, já nemůžu bejt čestnej předseda. Rozumíš? Já nemůžu umřít jako čestnej předseda klubu, jestli tu plaketu Jardovi nevrátím.“

Vzdychla a nahmatala v kapse zástěry mobilní telefon. Podívala se na staříka, který upřeně hleděl na hřiště, jako by čekal, až sudí odpíská začátek zápasu.

„Pane Tanečka, odpočiňte si tady chvilku, já hned přijdu. Mám tam ještě jeden koš, musím to pověsit a nandat do pračky druhou várku.“

Obešla tribunu, vyšla před vrata stadionu a s telefonem v ruce se rozhlédla. Nikde živá duše. Silnice vedoucí do vsi byla až do zatáčky prázdná. Vyťukala číslo a přiložila malý stříbřitý telefon k uchu. Odvážné květnové slunce pražilo do asfaltové vozovky. Vyzváněcí tón zněl dlouho, než se ozval ženský hlas.

„Ahoj Věro, volám ze stadionu. Máte tady dědu.“

„Proboha! Vůbec nevím, že šel pryč!“

„Myslel, že se dneska hraje.“

„Už si taky nic nepamatuje… To tam došel sám?“

„Jo, ale už nemůže, usadila jsem ho na tribunu.“

„Je mu dobře?“

„Myslím, že jo, ale zpátky by asi nedošel. A vede nějaký divný řeči.“

„Díky, Vladěno, hned pro něj pošlu Pepíka s autem.“

Paní schovala telefon a chvíli nastavila tvář slunci, přivřela oči. Odbarvené vlasy od kořínků prozrazovaly původní kaštanovou barvu. Jako mladá holka tady vysedávala hodiny. Okukovaly s kamarádkami kluky, co běhali za míčem a předváděli se. Nikdy ji to vlastně moc nebavilo, tenhle fotbal. Ale jednoho místního fotbalistu si nakonec vzala, druhého, desetiletého, má doma k tomu a pro tři fotbalové jedenáctky od žáčků po dospělé teď pere dresy. To je její fotbalová kariéra… usmála se, a když vešla zpátky na stadion, podívala se k tribuně. Pořád tam seděl. Pověsila na šňůru poslední vyprané kousky, sebrala plastový koš a zmizela ve dveřích nízké zděné budovy šaten.

Pan Tanečka seděl na prázdné tribuně a díval se na opuštěné hřiště. Zdál se soustředěný, jako by sledoval fotbalový zápas. Neviditelné hráče, kteří běhají za neviditelným míčem.

Jedenáctka FC Semotice hraje z posledních sil. Už čtvrtý zápas marně čekají hráči i fanoušci klubu na první gól. Jako poslední tým celé fotbalové župy ještě Semotice neskórovaly. V hospodě U Pekařů v předvečer zápasu padaly sázky, kdo bude tím střelcem, a ještě předtím, na schůzi v klubovně, činovníci klubu slíbili šťastnému střelci první poválečné branky v mistrovském zápase odměnu. Místo toho přespolní borci v modrobílých dresech obléhají semotickou branku. Stav je nula jedna a do konce druhého poločasu zbývá několik minut. Vtom se k odraženému míči na velkém vápně dostává urostlý bek domácích s číslem čtyři a nečekaně vyráží do útoku podél pravé postranní čáry. Vyvíjí nebývalé zrychlení a utíká soupeřově obraně, která se začala vracet pozdě. Na levém křídle mu běží číslo deset, šikovný útočník menšího vzrůstu si máváním paže říká o přihrávku. Obránce v plném běhu zdvihne hlavu, vidí před sebou spoluhráče sprintujícího po levé straně a posílá nádhernou polovysokou přihrávku s předstihem do jeho běhu. Rychlonohý forward bravurně zpracuje centr na prsou a pošle si merunu nártem před sebe a už se řítí sám na brankáře, který vybíhá proti němu, aby mu zmenšil střelecký úhel. Bek na druhé straně setrvačností pokračuje v běhu a blíží se zprava k brance soupeře. Vidí, jak útočník s číslem deset na zádech se vztyčenou hlavou obstřeluje gólmana, který se vrhá po míči, ale rukavicemi ho jenom lehce škrtne, trochu ho ztlumí, ale sám padá. Míč se sníženou rychlostí, ale přece, kutálí do branky, desítka zvedá ruku nad hlavu a s ním i diváci postávající za čarami a ti, co sedí, se zdvihají z lavic a nadechují se k tomu nejkrásnějšímu pokřiku. Bek, spoluhráč rychlého forwarda, se zatím nezadržitelně řítí k bráně a dva metry před brankovou čarou dlouhým skluzem pomáhá do sítě míči, který by se tam i tak bezpečně dokutálel.

Pan Tanečka se i přes májové horko zachvěl. Na prázdném stadionu ticho. Žádný oslavný pokřik fanoušků a hráčů nebylo slyšet. Už dávno odezněl, vystoupal někam k nebi a tam se rozplynul, už někdy před šedesáti lety. Pan Tanečka mhouřil oči, seděl bez hnutí, na klíně koženou aktovku. Ta stará sláva už je dávno ta tam, ale co stará bolest?

„Ukradls mi gól,“ křičel tehdy útočník na pana Tanečku. Ten rychlonohý forward s číslem deset se jmenoval Jaroslav Vrzák. Zápas tehdy skončil remízou, FC Semotice zaznamenal první branku sezony, ale obránce statné postavy, František Tanečka, šel přesto z hřiště se sklopenou hlavou. Dlouho přemýšlel o té síle, která ho hnala za balonem přes celé hřiště soupeře, o té vášni, co mu nedovolila odtrhnout oči od fotbalového míče, který směřoval do brány a býval by skončil za čarou i bez jeho přispění. Pohádali se tehdy v šatně, pak se urazil jeden, chvíli na to druhý z nich, bylo to nakonec na léta, na dlouhá léta.

Paní v zástěře přinesla další koš vypraných fotbalových dresů. Postavila ho na zem pod vlající trenýrky a pruhované podkolenky. Došla k tribuně.

„Je vám dobře, pane Tanečka?“

Jenom neznatelně kýval hlavou, pohled stále upřený na trávník.

„Ještě chvíli odpočívejte. Je tu hezky.“

„Počkám tady na Jardu Vrzáků. Chodívá sem někdy přes pole na špacír, i když se nehraje.“

Vrátila se k prádlu, ale pověsila jen pár triček. Ze silnice zaslechla zvuk motoru přijíždějícího auta. Vyšla naproti silnějšímu muži kolem padesátky s tváří porostlou šedivějícím strništěm. Z čela ubíhala blýskající se pleš, vlasy po stranách prokvetlé. Usmál se.

„To je dneska krásně, co? Tak kde je ten náš děda?“

„Sedí na tribuně. Víš, co říkal, Pepíku?“

„Copak?“

„Že čeká na Jardu Vrzáka.“

„Na koho?“

„Na starýho Vrzáka z Klenčova.“

„Vždyť ten předloni umřel…“

„No právě. On to neví?“ zeptala se udiveně.

„Sám mu byl na pohřbu, Vladěno. Byli jsme celá rodina.“

Vraceli se spolu na stadion po cestičce z kamenných dlaždic zarůstajících travou. Zastavila se u růžového koše na prádlo a on pokračoval k první řadě lavic na tribuně. Opatrně položil dlaň na starcovo sehnuté rameno.

„Tatínku, pojďte, pojedeme domů. Máte na stole svoje nedělní kafe a Věrka upekla koláč…“

</section>
