---
contentType: prose
---

<section>

Někdy tě hledám

Ráno se probouzím unavený, nejde to smýt vodou z kohoutku, vidím to i v zrcadle. Obouvám si boty, za okny svit, tluče se mezi kolmými stěnami domů, přichází jakoby odnikud, nebe tu není, jen nějaké parametry ovzduší. A slunce ještě před pár týdny studilo.

Zamykám za sebou byt, je březen, moje ulice je stejná, stejné domy a popelnice u chodníku, i já jsem stejný, nejde s tím hnout. Snad to dnešní ráno má něco zvláštního, nerozeznatelně nového, třeba jen jiná šmouha přes okno nebo dobré zprávy v ranním rádiu nebo začínající jaro. Ale to se tu stejně nedá poznat.

Vycházím z domu, neděle je ve městě. Dostávám se dál od domovských končin a město je černobílé. Z aluminia a betonu, hořlavé. Na ulici mě míjejí lidé. Běží to, ten starý film se občas zasekává, jenže nesmí se přerušit, je na to nějaký zákon. Ale v neděli se stejně jenom usazuje prach, a sotva se stačí ve zdech města umlátit ozvěna předešlých pracovních dnů, toho rachotu a řevu a horké krve, té nekonečně písničky, dunícího kolovrátku. Cítím se uvolněný, už jsem se probudil s tou melodií v uších, provrtává mi napříč hlavu, i když ji právě neslyším kolem. Možná že to není tak zlé, ale taky je možné, že už jsem se s ní narodil.

Jdu dál, naproti budově soudu ohromný oranžový výkřik za výkladem, půl metru vysokým fosforeskujícím písmem se oznamují nové ceny automobilů, stojím před jejich reflektory a nablýskanými plechy, vidím svůj pokroucený obraz v tmavozeleném metalickém zrcadle. V nonstop herně o kus dál je nastavený pořád večer, z blikajících automatů a tlumených zářivek, dívám se, ale nejsem uvnitř, dělí mě sklo, ten kluk tam sedí zase, cpe do bedny mince, má soustředěný pohled a na tričku podobiznu svého hrdiny, chce žít jako on, nějaký plochý širokoúhlý barevný život. Co je mi po něm. Pokračuju dál po chodníku, chvíli se dívám jen pod nohy, sloupy vyrůstají z asfaltu, mají betonové kmeny a ocelové duše, na špici nějaký porcelán a plastickou hmotu, nad hlavou v drátech jde cvrkot, brnění, běží to mým směrem, podél květinářství s palmami a kyticemi karafiátů a narcisů, potom je blok domů se zatlučenými okny, FOR RENT napsané vápnem na širokém prkně a potom už cukrárna, vezmu za kliku, zacinkám dveřmi. Paní nad chladicími vitrínami se unaveně usměje, jsem tu sám.

Sedím u stolku a míchám v šálku čaj, dívám se ven na ulici. Ten zvláštní, nezvyklý klid ve mně. Připadám si jako robot bez proudu, ruce volně položené na desce, mozek bez impulzů. Dneska je neděle, nejsem napojený na podzemní kabel ani na družici, vnímám jen tíhu svých ramenou. Přemýšlím, proč jím, i když nemám hlad. Asi ze zvyku. Zvenku k nám kouká nějaký člověk jako do terária, má rozcuchané vlasy a dlouhý kabát, stojí jako socha, je příliš daleko na to, abych mu mohl něco přečíst z očí. Je tak podivný, že se s prodavačkou téměř současně na sebe podíváme. Když se otočíme zpátky, už tam není. Mráz mi přeběhl po zádech, už je to pryč, snažím se honem myslet na nějaké příjemné věci, ale vím, že tohle se mi občas vrací, přijde to na zlomek vteřiny jako zášleh, píchne to, zabolí, někde na chodníku, na zastávce tramvaje nebo ve stěnách kanceláře, kdekoli tady ve městě.

Vycházím na ulici, do té známé nahořklé vůně, co padá na město, je tu všude a už tu s námi zůstane. Jedu tramvají, cestou na periferii přibývá oblohy a ubývá zdí, ale pak se to zase vrací v trochu jiné podobě. Vystupuju až na konečné a stojím uprostřed zástavby dvanáctipatrových panelových domů, jeden jako druhý, sklo, beton, ocel. Jenže já tu umím chodit, vím, jak se dostanu k tomu správnému vchodu, který je označen 220/C.

Zvoním u dveří a pak jedu výtahem, byt už je pootevřený, nakouknu dovnitř. Péťa je připraven, má pevné šněrovací boty, džíny a šedou bundu s nápisem CHICAGO BULLS a s barevným znakem klubu. Na hlavě má čepici s kšiltem, taky americkou.

„Nazdar, Tkaničko, máš všechno?“

„Jo,“ kývne hlavou Péťa a podává mi rybářskou tašku na řemenu, teleskopický rybářský prut JUNIOR si ponese sám. V předsíňce se objevuje Péťova maminka v modrém županu a s rýhami pod očima, nevěřícně kroutí hlavou.

„Vy fakt jdete na ryby? Je zima, nic nechytíte.“

„My ani nechceme nic chytit,“ povídám.

„A co tam budete dělat?“

„Sedneme si na břeh a budeme se koukat, jak teče voda.“

Ona kroutí hlavou. Usmívám se.

„Péťa se bude učit nahazovat a v poledne se vrátíme.“

„Jste stejně blázni… Péťo, nesvlíkej si bundu a neseď na zemi, nebo nastydneš, víš, jak dlouho jsi byl nemocnej.“

„Dám na něj pozor, Jano.“

Obracím se na Péťu. „Jdeme na Malej kanál, nebo na Velkej?“

„Jasně že na Velkej.“

Z chodníku před domem ještě zamáváme nahoru do okna a už chvátáme na tramvaj, co jede zpátky přes celé město až do okrajové čtvrti s rodinnými domky a nemocnicí. Jsme dva lovci a město má své kyseliny a zvuky, nechce nás pustit, dlouho nás doprovází, a teprve až u konečné stanice vidíme do volné krajiny. Potom pustá pláň, jdeme po bývalém vojenském cvičišti zarostlém trávou a keři, přecházíme po širokém prkně přes nějaké polozasypané zákopy a vidíme řeku, jdeme po proudu k brodu, vjezd do vody je vydlážděn betonovými deskami, břeh je zpevněný i dál, míjíme plechovou boudu, má zurážené zámky na vratech a je prázdná. Procházíme kolem místa, kde se před rokem topil bagr, Péťa si na to pamatuje a ukazuje mi ten úsek. Po deseti minutách jsme u cíle. Břeh se tu svažuje pozvolna, vytahuju z Péťovy tašky kus impregnovaného zeleného plátna, sedám si na něj, Péťa má rozkládací sedátko. Na tomhle kilometru je Velký kanál snad nejširší. Péťa už rozložil svůj rybářský prut, má černý lesklý lak.

„Mám pro tebe doma nový číslo Rybáře. Je tam pokračování toho seriálu o rybářskejch oblastech ve Švédsku a burza a to všechno…“

„Táta mi koupil ten velkej atlas ryb, viděls ho?“

„Ne, musíš mi ho ukázat… zvedej víc ruce v loktech, jinak nehodíš ani pět metrů od břehu. Stoč vlasec a hoď to znovu, zkus si to třeba pětkrát nebo desetkrát, dokud se ti to nepovede. Trochu fouká, máš to těžší…“

Vítr češe trávu a čeří hladinu, někde za ohybem řeky zůstal průmysl a hromady konfekce a prefabrikáty a nějaký nový řád, který trhá město na kusy, na majetkové podíly. My jsme tu sami, zbývá nám z toho všeho jen rozežrané děravé nebe nad hlavou, Péťa sleduje tmavý proud a chroupe jablko, jedno vzal pro mě, připadá mi skoro bez chuti. Povídáme si a řeka teče pryč a zároveň k nám, jak to bývá. Péťa trochu pokašlává, má bledou pleť, tři týdny v zimě strávil v ozdravovacím středisku na horách, někde v přírodě, kde sníh je bílý a lesy dýchají a voní. Ale už je to pryč a město je tu zpátky, Péťa je chcípáček, na klinice mají snímky jeho průdušek, údaje o jeho červených krvinkách, a měl by taky víc jíst, aby rostl a tak dál.

Špinavý proud unáší splávek, Péťa stahuje navijákem vlasec a znovu nahazuje, už mu to jde. Zase sedíme, potom se ptá.

„Co teď dělá táta?“

„Sedí v práci, sleduje monitory a pult a všechny ty věci, znáš to přeci, byls tam.“

„Povídej mi o tom, jak jste s mojím tátou kamarádi.“

„Víš, o tom nejde ňák povídat, prostě jsme kamarádi.“

„Proč o tom nejde povídat?“

„Protože správní kamarádi si spolu nepovídají, že jsou kamarádi. Podnikají spolu různý věci nebo mají ňáký společný tajemství a pomáhají si, když to někdo z nich potřebuje, a tak.“

„A jak to teda poznají, že jsou kamarádi?“

„To je mezi nima prostě jasný a každej to taky o nich ví, že jsou kamarádi. Třeba jako my dva spolu jsme kamarádi.“

„Ale mně je teprv deset a ty jsi starší…“

„To je jedno.“

„A o kolik let jsi starší?“

„Tak si to spočítej.“

„… o osmnáct?“

„Hm.“

„To je dlouho?“

„Co je dlouho?“

„Osmnáct let je dlouho?“

„Jo, docela jo.“

„A jak dlouho?“

„Jak, jak…“

Přemýšlím, jak vlastně dlouho je osmnáct let. Těžko říct, jako životnost smaltované vany nebo záruční lhůta střešní krytiny nebo Dubčekovo domácí vězení.

„… až ti bude osmnáct, Tkaničko, tak sám budeš vědět, jak dlouhá je to doba, a až ti bude jako tvýmu tátovi, tak to budeš vědět dvojnásobně…“

Díváme se na hladinu a polykáme vzduch ztěžklý nedalekým městem, aerosolové částice, mišunk harampádí, náhod a zběsilostí. Péťův táta v tuhle chvíli prodává svůj čas, po kouskách dává svůj mozek jinému, většímu mozku, krmí ho. A jestli stihne vydělat ty potřebné tisíce dřív, než ho to sežere, než ho to dostane celého, tak Péťu odveze odtud, jak slíbil, na venkov, někam k řece, na které není ta něžná bělounká jedovatá pěna a kde žijou nějaké ryby.

Břehy kolem jsou už trochu zelené, opožděné jaro a mé každoroční záněty spojivek, trochu se mi míhají barvy a kruhy a světelná zrna, když přivírám oči. Čas není, jen nějaké tekuté krystaly na mé levé ruce, hodina a druhá, stovky nebo tisíce kubíků špinavé vody se provalí korytem. Chce se mi spát, cítím slast nehybnosti, pevnou plochu pod sebou a sám sobě se ztrácím. Něco mi běží hlavou dozadu a něco se zase vrací, odněkud se vynořují vůně a obrazy, chvějící se hladina, je to známé a příjemné, ale už to bylo… vnímám, že se něco děje, něco se hýbe, slyším to, zaskřípou podrážky bot na písku, otevírám oči a Péťa na mě mává jednou volnou rukou, snad má strach zakřičet, zvedá prut a napíná vlasec, zdá se, že něco je na konci.

„Něco tam máš, Tkaničko!“

„Co mám dělat?“

„Buď v klidu, trochu to přitáhni, počkej a pak sekni.“

Visíme na vlasci oba, je tu ta chvíle a je třeba se soustředit. Péťa zasekává opatrně, rychle a s potlačovanou nedočkavostí otáčí kličkou navijáku, mírně ho okřikuju, aby tak nechvátal, aby navíjel vlasec v klidu a plynule, ale nepřibližuju se k němu, stojím opodál s rukama svěšenýma podél těla, připravenýma pomoci. Je to jeho ryba. První ryba. Po chvilince je zřejmé, že to bude něco docela malého, okoun nebo malý lín. Jak klučina pomalu navíjí dlouhý neviditelný vlasec, ryba na jeho konci už se nemrská, neklade žádný odpor, najednou nebojuje, klouže pod hladinou jako kus hadru, je to divné. Dál povzbuzuju malého lovce už jen ze setrvačnosti a tiše. Popocházím až těsně k vodě, tam, kde kameny a betonem vyztužený břeh se ztrácejí v mělké hnědavé hladině. Péťovy paže jsou napjaté, je trochu předkloněný a nohy má pokrčené v kolenou, v obličeji ten svůj zápas, není to ani odraz tohoto skutečného zápasu, který teď svádí s rybou, protože tohle vlastně žádný boj není, maličké břemeno někde pod vodou na háčku je už bez známek pohybu. Péťovou tváří škube jiný zápas, zápas, který tak dlouho očekával, o kterém snil a který v představách tolikrát vybojoval, ale skutečnost je najednou úplně jiná. Už je venku splávek, úlovek je u břehu, ještě pár centimetrů, malý skládací podběrák nechávám ležet stranou, nebude ho zapotřebí. Ryba je venku z vody, leží na plochých kamenech, nehybná, snad dvacet centimetrů dlouhá od tlamy k ocasu. Okamžik zastavení a teď přistupuju k malému rybáři, beru si od něho prut, aby měl volné ruce a mohl sundat rybu z háčku. Sklání se nad ní, levá bota mu neustále klouže po mokrých kamenech do vody, přidržuju ho za loket, aby se zbytečně nenamočil. Když je háček uvolněný, vystupujeme výš na břeh, dovíjím zbytek vlasce, háček zachytávám do kroužku na prutu a pokládám ho na zem. Obracím se k Péťovi, dívá se na mě a neříká nic, drží rybu bezradně v dlaních. Malý cejn, nehýbe se.

„Podej mi ji, Tkaničko.“

Beru si ji od něho, sedáme výš na břeh a prohlížíme si ulovenou rybu, je už mrtvá, šupinaté tělo má trochu nezvyklou barvu, kolem hlavy je potažené páchnoucím mazlavým slizem, snažím se ho otřít o trávu vedle sebe, moc to nejde, obracím tu rybku v ruce, na druhé straně hlavy má nějaké zvláštní oko, vlastně to ani žádné oko není, jenom jakási bulka nebo vřed, hnědavý novotvar.

„Co to má s tím okem?“

„Nevím.“

„Ukaž, podívám se.“

„Radši ne, Tkaničko, neber to už vůbec do ruky.“

„Proč?“

„Je ňáká divná. Musíš si co nejdřív někde umejt ruce, smrdí ňákým tím svinstvem, co je ve vodě…“

„Ona není živá?“

„Už ne. Hodíme ji někam do křoví.“

„To ne…“

„Vůbec už ji neber do ruky, ti povídám.“

Dívá se na mě nechápavě, držím na rukou leklou rybu a pak ji pokládám na trávu.

„Jak to, že se chytla na háček, když je mrtvá?“

„Asi chcípla hned ve vodě, když jsi ji tahal.“

„Jak mohla chcípnout?“

„Nevím.“

Vytahuju z kapsy kapesník a podávám ho Péťovi, aby si utřel ruce. Rozhlížím se, kam vyhodím mrtvou rybu, a jsem otrávený, jako celé tohle nedělní dopoledne je najednou otrávené, jako tenhle podměrečný cejn, voda Velkého kanálu šplouchá pod námi, je mi jasné, že tohle se nemělo stát. Péťa se sklání nad chcíplou rybou a obrací ji prstem, zkoumá její znetvořené oko.

„Říkal jsem ti, že na ni už nebudeš šahat!“

Sedí vedle ní a dívá se na její studené rybí tělíčko. Já sbírám prut a tašku, podběrák a kus celty, na které jsem seděl. Balím to všechno a pokládám tašku i prut vedle Péti. A on zaloví v té zelené tašce a vyndává z ní malý rozkládací plechový vařič a krabičku se zápalkami a bílé hořlavé tablety na rozdělávání ohně, nožík, sáček s mletou paprikou a nějakým kořením.

„Tkaničko, ty ses zbláznil, tuhle rybu nemůžeme péct, ta se nedá jíst.“

„Proč?“

„Necítíš, jak smrdí, to nemůžeme…“

„Ale ty jsi říkal, že až chytím první rybu, tak…“

„Jo, to jsem říkal, ale myslel jsem to tak, až v létě pojedeme někam na rybník a něco chytíme. Tohle fakt nejde.“

Trochu se zvedá vítr, dívám se dolů po řece, jak voda teče od zákrutu, za tím ohybem je město. Péťa nevstává, sedí u své ryby. Dívám se na hodinky, stejně už je čas jít. Mám jeho rybářskou tašku na rameni a složený prut držím v ruce.

„Pojď, jdem domů. Nech ji tady.“

Udělám pár prvních kroků od břehu k cestě, po které jsme sem přišli, pak se zastavím, chvíli zkoumám pohledem špičky svých bot a kamínky zašlapané do hlíny.

Péťa se dívá pořád do trávy, neustále na to samé místo, vracím se k němu.

„Ty ji chceš ukázat doma, viď?“

Sundám mu čepici a pohladím ho po vlasech, zakroutí hlavou, nemá to rád, už je velkej. Klekám na kolena, v kapse bundy mám ještě jeden složený čistý kapesník, rozprostřu ho na mrtvé rybí tělo a pak ho zvednu ze země i s trochou trávy, zabalím to všechno do modrobílého kapesníku a strkám do kapsy.

Jdeme zpátky k silnici, Péťa vedle mě, na té straně, kde v mé kapse je zabalená rybí mrtvolka, hlídá ji a taky mě, abych se nepokusil nějak se jí zbavit.

Město nám vyšlo naproti, dýchá na nás. Za chvíli jsme pěšky u vilek a potom u bývalých kasáren. Tam, kde končí dlouhá červená zeď, je první křižovatka a za ní restaurace. Uvnitř je poloprázdno, sedáme si ke stolu, objednávám něco k pití a pak hned vedu Péťu k toaletám, u bílého umyvadla si myje ruce, teplá voda, mýdlo. Vracíme se zpátky a sedíme, pijeme kokakolu, hovor nám moc nejde. Péťa fňuká, že měl chuť na rybu opečenou na paprice, nevím, co s tím. Beru do ruky jídelní lístek, co leží na kraji stolu, otvírám ho a pokládám před něho.

„Tady máš ryb, že si nevybereš.“

Péťa trucuje, jako bych snad já za to všechno mohl… Čtu mu tedy sám menu: „PSTRUH NA MODRO, PSTRUH SMAŽENÝ S BRAMBOREM A CITRONEM, KAPR NA KŘENU, ŽRALOČÍ STEJK PO PROVENSÁLSKU, MOŘSKÁ ŠTIKA… Tak dáš si něco?“

„Hm.“

„A co?“

„Nevím.“

„Tu štiku? Nebo pstruha na modro?“

„Hm.“

„Tak tu štiku?“

„Jo.“

Objednávám u číšníka jednu porci štiky. Nebe nad ulicemi je modré jako okena na mytí skla. Za námi u stolu sedí dva nedělně oblečení pánové, přou se, jestli má Česká republika vstoupit do NATO, nebo nemá. Péťa se dívá do ubrusu, jako by v něm četl něco, co má nějaký smysl. Potom číšník v černé vestě přináší talíř a příbor.

„Ty nebudeš?“ ptá se Péťa.

„Ne, nemám hlad.“

Péťa jí dost rychle, na vzduchu mu asi vytrávilo, hraju si s papírovým táckem pod sklenice na pivo, za chvíli si všimnu, že je úplně rozcupovaný, schovám ho dospodu hromádky pod ostatní.

„Tvoje máma nám stejně vynadá, že vařila oběd zbytečně.“

Péťa mlčí, začínám cítit přes látku bundy tu mrtvou rybu, dopíjíme a zvedáme se. Vracíme se kousek zpátky ke křižovatce na zastávku tramvaje. Za chvíli nastupujeme. Sedíme proti směru jízdy za sklem špinavým od deště a prachu. Žvaním. Péťovu tašku mám na klíně, on drží složený rybářský prut na kolenou.

„… příští sobotu se u vás určitě stavím a zajedeme se podívat do tý nový prodejny u nádraží. Budeš zírat. Mají tam snad třicet různejch modelů prutů pro muškaření, pak ty teleskopický surfový pruty. Těžkal jsem jeden, je lehounkej, to je ten vysokomodulovej uhlík, jako bys nedržel nic v ruce, s tím hodíš v pohodě přes sto metrů. Pak jsou tam různý vázací materiály a všechny další věci k tomu, skřipce, nůžky, pinzety, bobiny. A taky tam maji děsně druhů třpytek a wobierů, Mapps a Kendik, jak jsme na ně na podzim koukali v tom katalogu. Taky je tam spousta navijáků, ty nový modely, tos neviděl, Shimano, Corman, Mitchell, všechny. Prodává tam chlápek, co jezdívá lovit do norskejch fjordů, má zkušenosti s mořskejma rybama a letos se chystá někam do Mongolska na tajmeny a amurský štiky. V sobotu se tam stavíme a dáme s ním řeč, o víkendech jezdí prej chytat až někam na Berounku, tak bysme se mohli domluvit a někdy vyrazit s ním. Od něj by ses naučil určitě spoustu věcí, to se spolehni…“

Péťa sedí a poslouchá asi spíš motor tramvaje než mě. Vystupujeme u plechové ohrady, dávám mu tašku, chce si ji nést sám, prut taky. Jdeme hlouběji do sídliště, Péťa se drží krok za mnou, aby mě měl na očích, vím proč, přemýšlím, co provedu s tou fenolovou rybou, ale nic mě nenapadá a už jsme u bloku, kde Péťa bydlí. Kapsu bundy mám už promočenou, smrdí to přes látku, jsem vlastně trochu rád, že jde Péťa za mnou, kdo se má dívat na ty jeho oči. Ach jo. Péťa je Tkanička a hubená dušička, slaboučké ruce, jak drží prut, má už celé promodralé, nějak se ochladilo a fouká nepříjemný vítr. Dávno už mi došla všechna slova, tak jsem rád, že jsme konečně u vchodu 220/C. Boty necháváme stát na rohožce přede dveřmi bytu.

Péťa má ve svém pokoji akvárium, psací stůl a glóbus, polici s knihami o rybách a o afrických zvířatech, na zdi kytaru a plakát rockového bubeníka Davida Kollera. Teď stojí u telefonu, volá tátovi do práce, že chytil rybu, musím mu slíbit, že ji vezmu s sebou a při střídání na směně ji jeho tátovi ukážu, tam v našem podniku na druhém konci města. Bundu mám položenou na botníku hned u dveří v předsíni, je už opravdu dost cítit, kapsa je jeden tmavý mokrý flek. Jíme koláč v kuchyni místo oběda, pootevřeným oknem sem proudí vzduch, už se může normálně větrat, je po inverzi. Péťova maminka mě jde vyprovodit k výtahu, Péťa se bude učit na zítra do školy.

Nedělní odpoledne visí nad sídlištěm, kličkuju po chodníčkách ven, u hlavní ulice vedoucí do centra města se zastavím. Podél dlouhé stěny polepené plakáty a reklamami stojí řada kontejnerů na odpadky, patří k posledním panelákům na okraji. Otevírám jeden, který se zdá být nejméně plný. Je tam ještě místo, vytahuju z promočené kapsy rybu a hážu ji do kontejneru i s kapesníkem a shýbám se pro nějaké polorozpadlé kusy kartonu, co se povalují kolem na zemi, a cpu to ještě dovnitř za tím, pro jistotu, za nic na světě bych nechtěl, aby Péťa viděl, jak jeho první rybu tahají po sídlišti psi nebo potkani. Kráčím podél svodidel, sídliště svítí za mými zády jako špinavě bílé hradby.

Ve stínu vysokých ulic z domů a věžáků myslím už zase víc na sebe. Kam se teď vrtnout, do kterého kontejneru vyhodit zbytek tohohle dne? Potkávají mě lidé, možná i oni se přistěhovali z malé vesnice. Mají nějaké příběhy jako z levných knižních edic. V neděli i to čekání a nervozita jsou svátečnější, zástupy spěchajících se ve volný den rozejdou, a přece jsou to neustále oni, ti samí, ti, co čekají, trpěliví na telefonu a do sluchátek jim v mezičase hrajou Mozarta, jako by po té pauze mělo něco přijít.

Nad kovovými dveřmi svítí nápis PIZZERIE, vida, ulice sama mě sem dovedla, už mě tak zná. Otevírám dveře a vcházím do černobílé šachovnice podlahy, pod nízkým stropem malátně bliká televizní obrazovka a ze dvou velkých reproduktorů v tichých sametových basech pulzuje melodie, videoklipy se střídají jeden za druhým nepřetržitě čtyřiadvacet hodin denně. Nad pultem se usmívá Veronika, usmívá se vždycky, nepřetržitě čtyřiadvacet hodin denně, ale nejen proto, že je za to placená. Její nazrzlé vlasy svítí z toho přítmí. Není to tu velké, dva taxikáři sedí u kafe, jsou tu každý den a znají Veroniku a její svatou řeč. Ale ti dva cizí, co sedí naproti ní, ji se zájmem sledují, její rozzářenou tvář, jako by z ní šlo nějaké jiné světlo, všimli si té bílé záře odněkud zevnitř jejího obličeje. Pokládá před ně dva velké tácy a příbory. Poděkují. Ona se na ně usměje.

„Bůh vás všecky moc miluje.“

Přibalí to každému k jeho jídlu jako ubrousek. Chlapci se po sobě dívají a smějí se. Sedám si vedle nich a lokty se opírám o pult.

„Ahoj, Veroniko.“

„Ahoj. Jak se ti vede?“

Dívám se trochu nad její tvář, na rozsvícenou barevnou obrazovku, černoši s holými hlavami rapujou. Rytmus šlape bezchybně jako dobře seřízený stroj.

„Tak jako včera. Kolikrát už ses dneska pomodlila?“

„Zatím jen třikrát,“ Veronika trochu posmutní, „ale ty, kdy už začneš?“

„Když já si ty tvoje modlitby nemůžu zapamatovat,“ uhýbám očima a škrábu se ve vlasech.

„Říkala jsem ti přece, že to nevadí, každej den si můžeš vymyslet úplně jinou modlitbičku, nic na tom není. Fakt, co tě zrovna napadne, hele: Někdy tě hledám v květinách, někdy tě hledám v zrnkách písku, někdy v patníku u cesty, někdy v kůře stromů a někdy ve vzpomínkách, přijď a…“

Mikrovlnná trouba za plentou hlásí, že další pochoutka se šunkou a žampiony je hotová, Veronika mizí vzadu a já se dívám na vzor toho závěsu, mění se mi před očima, jak se ještě chvěje, pravidelné barevné vzory se sesypávají do jiných jako obrazce v krasohledu. Upíjím kolu, z reprobeden už jde zase jiná písnička a po ní zase jiná, Veronika myje skleničky, leští je a uklízí. Automat na kolu je hranatá červená skříň, na boku má displej a zprava doleva přes něj běhají červeně svítící písmena: ENJOY COCA-COLA ENJOY COCA-COLA ENJOY COCA-COLA ENJOY COCA-COLA ENJOY COCA-COLA ENJOY COCA-COLA…

„Ty se tak tváříš. Stalo se ti něco?“ Veronika si mě starostlivě prohlíží.

„Jo.“

„A co?“

„To právě přesně nevím.“

„Tak nebuď smutnej, dostanu tě z toho.“

„Jak?“

„Vyléčím tě vkládáním rukou. Chceš?“

„Jo.“

„Vážně chceš?“

„Vážně.“

„Tak se nakloň ke mně, rozepni si košili u krku, otevři se… co děláš?“

„Co bych dělal?“

„Proč otvíráš pusu?“

„Říkalas, otevři si…“

„Tady nejsi u zubaře. Říkala jsem otevři SE. Otevři se Bohu.“

Veronika má teď zavřené oči, tváří se vážně, cítím na kůži teplo jejích dlaní, dává mi ho. Obě ruce drží na mém krku, vlastně na mých ramenou, nevím, co s očima, tak se dívám chvíli do očí Veronice a potom nahoru, v televizi nad barem běží klip THE BEATLES, hit letošní zimy, ta pomalá, líně se převalující melodie, FREE AS A BIRD, točí se v kruzích nad cihlovými domy Liverpoolu, obratně sestříhaná do černobílých filmových smyček. Je to oživená mrtvola, tahle píseň, vrže v ní úzkost a bezvýchodnost toho kroužení nad střechami, protože každý ví, kolik let už je John Lennon mrtvý. Sedím nehnutě, Veronika se soustředí a pohybuje rty, potichu se za mě modlí. A náhle se otvírají dveře, dovnitř vchází nějaká hlučná parta a s ní k nám vtrhla nová nálada, všechno je pryč, vlhký vzduch zvenčí mě studí na kůži, po skleničkách a lahvích nad barem přeskakuje denní světlo z ulice a Veronika ho má najednou v očích a já taky, všichni, co tu sedíme. Dívám se kolem, trochu se usmívám, všechno je teď. My nikdy neumřeme.

</section>
