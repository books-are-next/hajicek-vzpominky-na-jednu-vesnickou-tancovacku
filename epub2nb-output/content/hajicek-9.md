---
contentType: prose
---

<section>

Dřevěný nůž

„Myšáčku, povídej, jaký to s ní bylo? Přeháněj…“ šklebil se tlusťoch Markýz a utíral si ruce do zamaštěné pucvole.

„Ten má dost,“ řekl blonďák Zbyšek směrem k Michalovi sedícímu na podlaze garáže a podal Bonnerovi klíč desítku na uvolnění matice. Motorka číza stála uprostřed prázdné garáže skoro odstrojená, zbýval snad už jen výfuk.

„Myšáčku, přines jsi jí kytku na rozloučenou?“ poškleboval se dál Markýz. „Krad je ve farský zahradě, viděl jsem ho nejmíň třikrát, Rómea…“ pokračoval k ostatním.

„Tak už mu to řekni,“ kývl Zbyšek s neoholeným plavým chmýřím pod nosem na Markýze, „dyť to ví už každej.“

„Myšáku, ser na ni, seber se, ty vole,“ řekl Markýz a pak se zarazil uprostřed věty jako před ránou z milosti.

„Řekni mu to ty,“ rýpnul špičkou boty do Bonnera, ten měl na sobě jen tílko zamaštěné od oleje a hnědé vojenské montérky.

V garáži byl hluboký stín a Michal seděl opřený o zeď, chvíli hořel a hned zase bledl, díval se upřeně před sebe, dlouhé snědé ruce položené na kolenou. Nad ním se ze stěny trhal vybledlý plakát. Černobílá fotografie staré škodovky, upevněná rezavými připínáčky, a nad ní velkými písmeny zbytek z utrženého nápisu:

ARRY BOUŠKA

7\. ČERVNA 1975

NEMĚŘICE — NOVÝ MĚSTEC

9,5 KM

VE VOZE ŠKODA OCTAVIA

SE ZAVÁZANÝMA OČIMA ! ! !

„Ten pingl, co nosí pivo v Radimilicích, ti tu tvoji vyšoustal, Myšáčku, minulou sobotu při pouťový zábavě,“ pronesl pomalu chraplavým hlasem Bonner, v řídkém strništi na opálené tváři měl černé šmouhy od šmíru, „vyprávěl nám o tom druhej den v hospodě.“

Michal seděl bez hnutí.

„Projedeme ji večer ve sklaďáku, je teď prázdnej. Víš, co to bude za rachot bez vejfuku?“ pokračoval Bonner dál, jako by mluvil o tomtéž, jenomže k Markýzovi. Výfuk už byl skoro odmontovaný, na celé motorce už zbylo jen sedlo, řídítka a motor, kola na holém rámu a nádrž.

Michalův bratr seděl až dosud mlčky u motorky a sléval do jedné plastové láhve různé zbytky oleje z plechovek. Zvedl na okamžik oči k mladšímu bratrovi a pak se obořil na Markýze: „Nekuř tady, debile, je tu všude volej a benzín. Koukej to zhasnout.“

„No jo,“ řekl otráveně Markýz a šel kouřit před garáž, zmizel zalitý oslnivým světlem, červencové slunce bilo do betonového prahu a do otevřených křídel plechových vrat.

„V pátek jsi s ní měl ještě rande, ne?“ zeptal se ostře Zbyšek. „Viděl jsem tě, jak se plížíš nenápadně za ves.“

„… a druhej den ti nandala paroží,“ dodal Bonner, položil odmontovaný výfuk na betonovou podlahu a utřel si ruce o kalhoty.

„Co ti říkala, Myšáčku? Že máš krásný štíhlý prsty, jako minule? Jak jsi snědej a že máš nádherný dlouhý řasy?“

„Nech toho,“ řekl tence Michal a ryl patou boty do betonové podlahy plné olejových skvrn.

„Myšáku, ser na ni,“ opakoval Zbyšek.

„Vysvětli to bráškovi, na co jsou dobrý ženský,“ zasmál se drsně Bonner a vzal si od Michalova bratra malý kanystr s benzínem. „Abys je svlíknul jako tuhle mašinu.“

„Dolej jenom půl nádrže, ať je mašina co nejlehčí,“ řekl Michalův brácha a odšrouboval víčko na nádržce. Benzín jemně šplouchal, jak tekl z kanystru, a garáží zavanula jeho vůně, výpary se chvěly nad ústím nádrže. Pak si Bonner a Zbyšek sedli na zem, Markýz se vrátil už bez cigára a stál před čízou, zírali na ni všichni čtyři, nebylo už co odšroubovat. Spokojeně si prohlíželi plechy poházené kolem.

„Vypadá jak teréňák, měli bysme ji zkusit na polní cestě za vsí,“ řekl Zbyšek.

„Až večer,“ zakroutil hlavou Markýz, „je tam hroznej hic.“

„Já se spíš těším, až ji budem oblíkat,“ řekl Michalův brácha a ukázal na kovovou kostru motorky.

„Už jsem říkal Harrymu,“ pokýval hlavou Bonner, „byl jsem za ním v sobotu na benzínce. Udělá to za tašku piv.“

„Paráda!“ řekl Markýz.

„Ale hlavně se musí pořádně vyladit motor,“ pokračoval Bonner, „a to udělá jedině Harry…“

„Jsem slyšel, že tu pumpu koupí Rakušáci,“ řekl Michalův brácha. „Prej má bejt třikrát tak velká a Harry tam bude dělat vedoucího.“

Michal seděl stranou, oči zapíchnuté před sebe, a mlčel jako zařezaný. Markýz se k němu vláčně přišoural, stál nad ním a lehce ho kopal do podrážek bot.

„Miluješ ji, Myšáčku?“

Michal neodpovídal.

„Tak co, miluješ ji? Co je na tom, tak to přiznej. Miluješ ji, viď?“

Michal mlčky přikývl.

„Myšáčku, ale je to svině. Rozumíš, je to svině, smiř se s tím.“

„Nech mě na pokoji,“ odpověděl Michal nečekaně zprudka.

Markýz ho přestal kopat do boty a svraštil hladké čelo.

„Ty jsi úplně blbej? Je to svině, ta tvoje Dorota, vodkopla tě, protože si našla lepšího, staršího a prachatýho. Tak to řekni, ne?“

Bonner vstal a přešel pomalu garáží, stáli s Markýzem nad Michalem.

„Myšáčku, řekni, že je to svině,“ vyslovoval vemlouvavě Bonner.

Michal seděl nehnutě dál.

„Slyšíš?!“ vyštěkl Markýz. „Řekni nahlas, že je svině! Dělej!“

„Je to svině. Řekni. Je to svině,“ opakoval temně Bonner, mhouřil oči a Zbyšek se k nim taky přidal, stáli teď kolem Michala v půlkruhu všichni tři.

„Je to svině,“ chrčel Bonner.

„Řekni to, kurva! Je to svině,“ hystericky pištěl Markýz.

„Je-to-svi-ně,“ deklamoval Bonner, „řekni to, dyť je to pravda!“

„Je to svině,“ opakoval Markýz.

„Je to svině,“ hučel Bonner a drtil Michala pohledem, Michal přeskakoval očima z jednoho na druhého a oni se dívali, jak se potí a koupe ve vlastní šťávě.

„Řekni to, Myšáku, řekni, svině, svině.“ Zbyšek kopal Michala do podrážky jako před chvílí Markýz.

„Zahnula ti? Lhala ti? Tak je to svině, ne?“ ječel Markýz. „Je to tak, nebo ne?!“

Nebylo poznat, jestli Michal kývá, nebo odmítavě vrtí hlavou, možná to bylo obojí současně. A po několika vteřinách ticha řekl Bonner znovu naléhavě: „No tak, je to svině!“

Michalovi cukala brada a Bonner ještě jednou zopakoval „je to svině“. A Michal ze sebe vyrazil to, co chtěli slyšet, a pak si loktem zakryl oči, vyskočil a odstrčil Markýze, protáhl se kolem svalnatého Bonnera a zmizel ve slunci, rozpálená plechová vrata zaduněla, jak do nich plácl dlaní, aby se jim vyhnul.

Kluci se po sobě podívali, Bonner povytáhl tázavě obočí a ušklíbl se. Michalův bratr se zvedl ze stinného kouta garáže.

„To jste přehnali, ne? Víte, jakej je,“ řekl a vyšel z garáže. Slunce pražilo do betonu zarůstajícího travou, zlatá, zelená a žár mezi kameny a pískem pod nohama.

„Myšáku, počkej, co blbneš!“ zakřičel oslepený sluncem. Ale Michala už nebylo vidět, ani se neozval.

„Jste fakt blbí. Ještě mě napráská doma, že hulím.“

Obstoupili místo Michala odstrojenou motorku.

„Harry je stejně dobrej, že nám ji udělá,“ uznale pokýval hlavou Markýz, „fotr by mě s tím vyhodil.“

„To víš, pracující důchodce, má čas,“ pronesl znalecky Michalův brácha.

„Náhodou, vole,“ Bonner stříkl plivanec na podlahu mezi olejové skvrny, „táta mi vyprávěl, jakej byl Harry zamlada frajírek.“

„Fakt? Dyť je víc plešatej než náš děda…“

„Plešatej?“ zasmál se Bonner. „Jsi ho měl zažít zamlada! Mánička jak svině, vole… fakt! Táta má doma fotky. Háro do půl zad. Na džísce nosil našitý americký a anglický vlaječky.“

„No a?“ pokrčil rameny Michalův brácha.

„Za to se zavíralo, vole! V padesátejch letech tě kvůli tomu mohli voběsit, se zeptej svýho dědy.“

„To je fakt,“ přitakal Markýz, „můj táta říkal, že Harry byl jedinej disident v okolí Novýho Městce.“

„Disident!“ vyprskl Michalův brácha. „Dyť měl volhu, vole, ruský auto, to si pamatuju i já.“

„Jenže, vole, v tý volze měl motor z mercedesa, blbečku, a mercedes byl ze západního Německa. Normální diesel motor, vole! To právě nikdo nevěděl.“

„Jo, aby moh krást naftu z náklaďáků, co vopravoval, to zas říkal můj fotřík.“

„Nechte toho, vole, jste jak malí,“ okřikl je Bonner. „Harry je náhodou borec. Tykám si s ním.“

„Ty mu neříkáš pane Bouška?“ zeptal se Markýz nedůvěřivě.

„Jsi blbej? Jsem plnoletej, ne…“

Michal seděl na posteli, na zeď padalo žluté slunce a vlnící se mřížky ze záclon, horko se převalovalo uvnitř čtyř stěn, nebylo to lepší, ani když si lehl, deka nestudila. A nebylo to lepší, ani když zavřel oči, za zavřenými víčky to bylo žhavé, červené a žluté kruhy pukaly žárem, horké ruce se lepily na povlečení. Tikání hodin v tom obíleném tichu zklidňovalo chvění a dechy a výdechy, jen občas zaškubala někde uvnitř nějaká křeč, jako svíjející se užovka, jako palčivá připomínka.

Náraz vzduchu nazvedl víčka, Michal se probudil z chatrného polospánku a posadil se na posteli. Jeho bratr vtrhl do místnosti a zabouchl dveře.

„Co děláš?!“ zeptal se tvrdě.

„Nic…“ Michalovi přeskočil hlas.

„Bulíš? Už tě mám dost. Co tam pořád lezeš, do garáže, když se s náma neumíš bavit.“

„Petře…“

„Buď zticha! Nikdo na tebe není zvědavej. Do party stejně nepatříš.“

„Jak to?“ podíval se Michal vyděšeně do bratrovy tváře.

„Je ti patnáct a chováš se jak malej harant. Bonner už má půl roku papíry na auto a já budu mít na mašinu, Zbyšek a Markýz dělají papíry na pionýra, a ty neumíš pořádně ani na kole.“

„Umím.“

„Drž hubu! Jsi jak malej parchant, a přitom frajeříš, že chodíš s holkou. Pak se rozbrečíš jako blbeček.“

„Já jsem se nerozbrečel…“

„Buď zticha! Nebudeš se mnou nikam chodit, seď doma…“

„Ale proč?“

„Protože jsi nemožnej. Vždycky jsi byl takovej. Když jsi byl malej, mňoukal jsi jak kočka a lez jsi po čtyřech, bál ses jít sám za humna ještě ve čtrnácti a…“

„To není pravda.“

„… a máma tě musela chodit večer přikrejvat, a když tě přikryla a dala ti pusu na čelíčko, tak jsi ležel a bál ses pohnout, aby sis to přikrytí nepokazil.“

„Petře, nech toho.“

„Už tě mám plný zuby, rozumíš, jdi zpátky do mateřský školy. Nemáš ani řidičák na malej motocykl, protože jsi sračka…“

„Ale já bych…“

„Buď zticha, ještě jsem neskončil. Nemůžu tě nikam brát, protože z tebe mám jen ostudu. Lepíš si nad postel jeleny a lvy a zebry a podobný hovadiny, jak malej. Na poličce nad postelí máš tenhle pitomej nůž ze dřeva.“

„Ten mi přece vyřezal táta…“

„Jo, ten ti vyřezal táta před deseti lety, chodil jsi s ním po vsi… Tak s tím nožem spi až do pětadvaceti…“ Michalův bratr přecházel po pokoji, mával rukama a kroutil rozčileně hlavou. „Dřevěnej nůž je kravina, chápeš to!? Dřevěnej nůž je na hovno, je to nesmysl, hloupost, tak to hoď do kamen nebo rozsekej na špalku, do prdele!“

„Petře…“

„Tys byl vždycky mazlíček a naši ti nadržovali a já jsem dostával za tebe přes hubu. Taky z tebe nic nebude, potřebuješ pořádnou školu, rozumíš, Bonner a Markýz jsou ostrý hoši.“

„Petře, já chci s váma chodit…“

„Ne. Protože jsi srab. Proč myslíš, že ti říkají Myšáčku? Takovou přezdívku můžeš mít jen ty. Buďto se vykašleš na ty tvoje kraviny a zvířátka a fňukání, nebo se jdi bodnout!“

„Já k vám patřím, přece…“

„To si dobře rozmysli a chovej se podle toho. Buď řekneš jo, že chceš bejt jako my, nebo řekneš ne, a pak si dělej, co chceš. Máš do večera čas na rozmyšlenou, pak sem přijdeš a řekneš jo, nebo ne. Jasný? A teď vypadni!“

Michal seděl na posteli a hleděl do podlahy. Bratr ho sledoval výhrůžným pohledem.

„Myš! Pocem! Co jsem teď řek? Rozuměl jsi tomu!?“

Michal vstal a došel k bratrovi.

„Slyšel jsi, co jsem ti řek?“

„Jo.“

„Tak vypadni.“

Michal se nehýbal.

„Padej ven, řek jsem!“ bratr vystrčil Michala ze dveří.

Michal stál na chodbě na dlaždicích, jako by nechápal, co má udělat, díval se pod nohy, jak se dlaždice střídají, hnědá, bílá, hnědá, ta šachovnice srovnala jeho kroky, ale přede dveřmi na verandu se otočil a vrátil se. Otevřel. Bratr seděl za stolem.

„Vypadni!“ syknul, jen co se objevila Michalova tvář mezi zárubní a dveřmi.

„Petře, já už to vím teď…“

„Co víš teď?“

„Že ti chci říct jo, já chci bejt s váma…“

„Říkal jsem ti, až si to rozmyslíš, tak přijď.“

„Ale já už to mám rozmyšlený…“

„Vypal! Kolikrát ti to mám říkat…“

Michal přibouchl dveře a šel zase chodbou ven, vítr ho v tom horkém podvečeru trošičku zastudil pod tričkem a na čele. Bylo mu do breku ze všeho, na co se podíval, plechový kropáč a záhonky s maceškami a staré šlapací kolo opřené o plot. Šel do zahrady za psem, ale nenašel ho. Nebe tmavlo a padalo na něj, z trávy šla voda a vůně nahoru do větví jabloní, v očích ho řezaly slzy a jeho patnáct let a svět se trochu mlžil a potácel se a byl tak krásný.

</section>
