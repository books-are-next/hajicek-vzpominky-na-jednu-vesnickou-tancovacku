<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="">
    <meta name="apple-mobile-web-app-capable" content="yes">
    <title>Vzpomínky na jednu vesnickou tancovačku</title>
    <link rel="stylesheet" href="./style/style.min.css" media="screen" integrity="sha256-kLn3PZddR8vqDB7zKTFlNrX7m+rBBZsi0JDkwtU4c+U=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Jiří Hájíček: Vzpomínky na jednu vesnickou tancovačku">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Vzpomínky na jednu vesnickou tancovačku">
    <meta property="og:title" content="Vzpomínky na jednu vesnickou tancovačku">
    <meta property="og:type" content="book">
    <meta property="og:book:author" content="Jiří Hájíček">
    <meta property="twitter:title" content="Jiří Hájíček: Vzpomínky na jednu vesnickou tancovačku">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./hajicek-7.html">
    <link rel="next" href="./hajicek-9.html">
    <meta name="nb-order" content="9">
    <link rel="self" href="hajicek-8.html">
    <meta name="nb-identifier" content="hajicek-vzpominky-na-jednu-vesnickou-tancovacku-e51288a">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="5716" data-nb-chars="32605">
    <nav role="doc-toc">
      <ul class="plain section"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./hajicek-7.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="0" data-nb-chars="0"></h1>
        <section>
          <p class="chunk" data-nb-ref-number="2" data-nb-words="7" data-nb-chars="49"><span class="idea" data-nb-ref-number="1" id="idea1" data-nb-words="7" data-nb-chars="49"><strong>Vzpomínky na&nbsp;jednu vesnickou tancovačku roku 1986</strong></span></p>
          <p class="chunk" data-nb-ref-number="3" data-nb-words="118" data-nb-chars="659"><span class="idea" data-nb-ref-number="2" id="idea2" data-nb-words="118" data-nb-chars="659">Okna hospody byla otevřená na&nbsp;náves, a&nbsp;když na&nbsp;chvíli přestala hrát dechovka, jako by&nbsp;letní soumrak zvenku šuměl v&nbsp;rozevlátých zažloutlých záclonách. Do&nbsp;dýmu z&nbsp;cigaret v&nbsp;hospodském sálku se&nbsp;mísil štiplavý kouř zvenčí, věděli jsme, že&nbsp;to&nbsp;jde směrem od&nbsp;kostela, hrobař pálil staré věnce a&nbsp;uschlé kytice i&nbsp;se stuhami. Bylo mu&nbsp;jedno, že&nbsp;je&nbsp;sobota večer, neslyšel hudbu, tam pod kostelem hučela řeka, žlutý a&nbsp;hnědý proud pod jezem nesl pach ryb a&nbsp;rostlin a&nbsp;bahna, které vláčel po&nbsp;dně. Jako bych viděl starého pána, jak přihazuje do&nbsp;ohně, jak dýchá ten dým a&nbsp;vůni řeky, která stoupá až&nbsp;k&nbsp;němu za&nbsp;nízkou zídku z&nbsp;kamene, nahoru nad sráz od&nbsp;Vltavy mezi litinové kříže.</span></p>
          <p class="chunk" data-nb-ref-number="4" data-nb-words="140" data-nb-chars="793"><span class="idea" data-nb-ref-number="3" id="idea3" data-nb-words="140" data-nb-chars="793">V&nbsp;hospodě bylo rušno, Libuna nestačila točit pivo, přesně jsem věděl, jak dlouho jí&nbsp;trvá, než natočí plný tác půllitrů, a&nbsp;kdy se&nbsp;objeví v&nbsp;otevřených dveřích výčepu. Baculatá tvář a&nbsp;její vlasy do&nbsp;žlutého blondu, vyčesané nahoru a&nbsp;propíchnuté jakousi sponou s&nbsp;mašlí z&nbsp;černé krajky, jenom se&nbsp;mihla mezi zárubněmi a&nbsp;už tancovala kolem stolů, celou tu&nbsp;váhu na&nbsp;podnose držela ve&nbsp;výši ramen. Libuna a&nbsp;hudba plechových dechů, která se&nbsp;v&nbsp;dýchavičném rytmu pomalu obracela po&nbsp;parketu, a&nbsp;když jsem k&nbsp;tomu nadechl tu&nbsp;vůni od&nbsp;kostela, slilo se&nbsp;mi&nbsp;to&nbsp;na&nbsp;okamžik v&nbsp;jeden dlouhý hořký závan úzkosti. A&nbsp;její černá stuha ve&nbsp;vlasech a&nbsp;dům na&nbsp;konci vesnice a&nbsp;rodinný smutek, který nebyl ani týden starý. A&nbsp;přesto neměla Libuna na&nbsp;sobě černou blůzu, jen nějakou tmavou sukni a&nbsp;přes bílé těsné tričko bílou zástěru.</span></p>
          <p class="chunk" data-nb-ref-number="5" data-nb-words="64" data-nb-chars="345"><span class="idea" data-nb-ref-number="4" id="idea4" data-nb-words="64" data-nb-chars="345">Strejda brácha seděl naproti mně, sako viselo za&nbsp;ním na&nbsp;opěradle židle, měl vyhrnuté rukávy až&nbsp;k&nbsp;loktům. Sršela z&nbsp;něho ta&nbsp;jeho síla, nejvíc z&nbsp;paží a&nbsp;mohutného krku, byl už&nbsp;celý rudý, i&nbsp;v&nbsp;obličeji, bílou košili na&nbsp;prsou rozhalenou. Kdykoli mluvil, nebyl jsem s&nbsp;to dívat se&nbsp;jinam než jemu do&nbsp;očí a&nbsp;na tmavé žíly naběhlé po&nbsp;stranách zpoceného čela.</span></p>
          <p class="chunk" data-nb-ref-number="6" data-nb-words="11" data-nb-chars="62"><span class="idea" data-nb-ref-number="5" id="idea5" data-nb-words="11" data-nb-chars="62">„Hádal bys mi&nbsp;padesát, kdybys mě&nbsp;neznal?“ zněl jeho sytý hlas.</span></p>
          <p class="chunk" data-nb-ref-number="7" data-nb-words="59" data-nb-chars="323"><span class="idea" data-nb-ref-number="6" id="idea6" data-nb-words="59" data-nb-chars="323">Ale Krámský vedle na&nbsp;židli už&nbsp;se&nbsp;staral, s&nbsp;kým tancovala ta&nbsp;sousedovic holka, hubená a&nbsp;snědá jako poloviční cikánka. Kolem nás prošla jako baletka po&nbsp;špičkách, měla tak slaboučké paže a&nbsp;kotníky, bál jsem se, že&nbsp;kdyby se&nbsp;na&nbsp;ni&nbsp;strejda brácha pořádně zadíval, kdyby se&nbsp;do&nbsp;ní&nbsp;jen opřel svým pohledem, že&nbsp;by&nbsp;se&nbsp;sesypala na&nbsp;zem.</span></p>
          <p class="chunk" data-nb-ref-number="8" data-nb-words="105" data-nb-chars="600"><span class="idea" data-nb-ref-number="7" id="idea7" data-nb-words="105" data-nb-chars="600">Krámský se&nbsp;na&nbsp;chvíli ztratil pohledem někde ve&nbsp;výškách nad pódiem mezi fábory a&nbsp;girlandami, v&nbsp;té barevné kráse z&nbsp;krepového papíru, která zdobila strop. Strejda brácha si&nbsp;zapaloval další cigáro a&nbsp;starý pan Fuks se&nbsp;pořád mračil. Zvedl jsem se&nbsp;od&nbsp;stolu, a&nbsp;než jsem vyšel do&nbsp;dvora, mrknul jsem do&nbsp;výčepu, ale Libuna tam nebyla, snad odběhla na&nbsp;chvíli dozadu do&nbsp;kuchyně. Pár půllitrů pod pípou přetékalo pěnou a&nbsp;další byly do&nbsp;půlky zlaté roztočeným pivem. Na&nbsp;záchod to&nbsp;bylo deset kroků po&nbsp;kamenném chodníčku podél zdi, dřív tu&nbsp;byly chlívky a&nbsp;z&nbsp;bývalé maštale na&nbsp;druhém konci dvora byly udělané dvě garáže.</span></p>
          <p class="chunk" data-nb-ref-number="9" data-nb-words="310" data-nb-chars="1725"><span class="idea" data-nb-ref-number="8" id="idea8" data-nb-words="310" data-nb-chars="1725">Nechtělo se&nbsp;mi&nbsp;hned zpátky do&nbsp;sálu, dvorek plaval ve&nbsp;zlomeném světle, slunce se&nbsp;sklánělo níž a&nbsp;níž, jako by&nbsp;zářilo ze&nbsp;zahrady, zapadlé mezi větvemi jabloní. Myslel jsem na&nbsp;Libunu, na&nbsp;její smutek, že&nbsp;maminku už&nbsp;nikdy neuvidí stát za&nbsp;pípou, tahat bedny s&nbsp;pivem a&nbsp;limonádami, přejít po&nbsp;tomhle dvorku. Na&nbsp;skobě na&nbsp;obílené zdi viselo zrcadlo, bylo tu&nbsp;tak dávno, kam až&nbsp;sahala moje paměť, kdy jsme si&nbsp;tu&nbsp;jako děti hráli, zašlé a&nbsp;staré zrcadlo, kousek ode dveří do&nbsp;hospodského sálu. Opřel jsem se&nbsp;rukama nad ním, až&nbsp;jsem cítil v&nbsp;dlaních kamínky z&nbsp;omítky, a&nbsp;byl jsem v&nbsp;něm já&nbsp;a&nbsp;bylo v&nbsp;něm všechno z&nbsp;toho podvečera, pavučiny, prach a&nbsp;vůně dřevěných pilin, rozeschlých trámů, horkého skla a&nbsp;roztaveného vosku. Zatočila se&nbsp;mi&nbsp;obloha s&nbsp;kusem střechy a&nbsp;taškami na&nbsp;hřebeni, na&nbsp;chviličku jsem vůbec nic neviděl, než jsem zase překročil prážek do&nbsp;stínu sálu a&nbsp;dýchla na&nbsp;mě&nbsp;kamenná vlhkost hospodských zdí a&nbsp;výpary z&nbsp;kuchyně. Hned ve&nbsp;dveřích jsem zase uslyšel strejdu bráchu, jak vypráví a&nbsp;jak se&nbsp;směje, dotáhlo mě&nbsp;to&nbsp;k&nbsp;němu samo jako nějaká zvláštní gravitace. Napil jsem se&nbsp;piva, oranžová hladinka s&nbsp;tenounkým bílým prstýnkem spadlé pěny. Položil jsem ruce na&nbsp;ubrus, Krámský na&nbsp;mě&nbsp;kývl, „jak je&nbsp;v&nbsp;Praze, mladej?“, a&nbsp;já jsem jen pomalu pokrčil rameny, přemítal jsem, jestli už&nbsp;jsem nepropásl tu&nbsp;správnou chvíli, kdy jsem se&nbsp;měl zvednout a&nbsp;dojít za&nbsp;Libunou do&nbsp;výčepu, říct jí&nbsp;něco o&nbsp;upřímné soustrasti a&nbsp;že mě&nbsp;mrzí, že&nbsp;jsem se&nbsp;z&nbsp;koleje vrátil až&nbsp;předevčírem a&nbsp;dozvěděl se&nbsp;všechno, co&nbsp;se&nbsp;stalo, tak pozdě. Jenže čím déle jsem váhal, tím těžší se&nbsp;mi&nbsp;to&nbsp;zdálo. Jak to&nbsp;říct a&nbsp;co udělat, abych se&nbsp;jí&nbsp;nedotkl a&nbsp;něco nezkazil, nikdy tam nebyla úplně sama, vždycky někdo objednával panáka nebo si&nbsp;kupoval cigarety, a&nbsp;Libuně ve&nbsp;výčepu nikdo nepomáhal.</span></p>
          <p class="chunk" data-nb-ref-number="10" data-nb-words="219" data-nb-chars="1278"><span class="idea" data-nb-ref-number="9" id="idea9" data-nb-words="219" data-nb-chars="1278">Strejda brácha se&nbsp;nadechl k&nbsp;dalšímu dlouhému sólu a&nbsp;já jsem se&nbsp;jen bál, kdy dojde ve&nbsp;vyprávění z&nbsp;dětství na&nbsp;toho německého zajatce, co&nbsp;pracoval po&nbsp;válce na&nbsp;statku u&nbsp;přívozu a&nbsp;jak ho&nbsp;jednou chlapi ze&nbsp;vsi zbili ve&nbsp;stodole, to&nbsp;bych musel zase na&nbsp;chvíli odejít, abych neslyšel ten dávný příběh, ze&nbsp;kterého na&nbsp;mě&nbsp;šla hrůza. Ale naštěstí začali právě hrát a&nbsp;já jsem se&nbsp;připravoval, že&nbsp;konečně zajdu za&nbsp;Libunou, jenže jsem měl strach, že&nbsp;budu koktat a&nbsp;někdo bude stát nablízku. A&nbsp;Martina zůstala sama u&nbsp;rohového stolu, protože neměřičtí kluci si&nbsp;vynesli pivo ven a&nbsp;seděli na&nbsp;schodech před hospodou. Došel jsem pro ni&nbsp;a&nbsp;tancovali jsme valčík, Martina mě&nbsp;vedla, abychom pěkně kroužili kolem celého parketu, protože věděla, že&nbsp;mně vždycky vychází krok do&nbsp;podivných čtverců, ze&nbsp;kterých bychom se&nbsp;potom nevymotali. Křičela mi&nbsp;do&nbsp;ucha, že&nbsp;její bráchové a&nbsp;ostatní kluci se&nbsp;venku radí, co&nbsp;podniknout proti pankáčům, kteří obsadili celý jeden stůl vpravo pod pódiem. Bylo jich celkem pět a&nbsp;šel z&nbsp;nich trochu strach. Když jsme protancovali kolem nich, všiml jsem si&nbsp;pořádně jejich kožených bund s&nbsp;cvočky a&nbsp;pichlavých náramků s&nbsp;ocelovými ostny. Jeden měl na&nbsp;hlavě natužené číro, ostatní měli splihlé copany a&nbsp;po straně vyholené hlavy. Přijeli odněkud autobusem, nikdo je&nbsp;tu&nbsp;nikdy předtím neviděl.</span></p>
          <p class="chunk" data-nb-ref-number="11" data-nb-words="13" data-nb-chars="74"><span class="idea" data-nb-ref-number="10" id="idea10" data-nb-words="13" data-nb-chars="74">„Myslíš, že&nbsp;je&nbsp;kluci chtějí vyhodit z&nbsp;hospody?“ sklonil jsem se&nbsp;k&nbsp;Martině.</span></p>
          <p class="chunk" data-nb-ref-number="12" data-nb-words="6" data-nb-chars="38"><span class="idea" data-nb-ref-number="11" id="idea11" data-nb-words="6" data-nb-chars="38">„Chtějí je&nbsp;zmlátit, aby odtáhli pryč…“</span></p>
          <p class="chunk" data-nb-ref-number="13" data-nb-words="6" data-nb-chars="36"><span class="idea" data-nb-ref-number="12" id="idea12" data-nb-words="6" data-nb-chars="36">„Ale proč? Dyť nikomu nic nedělají…“</span></p>
          <p class="chunk" data-nb-ref-number="14" data-nb-words="7" data-nb-chars="38"><span class="idea" data-nb-ref-number="13" id="idea13" data-nb-words="7" data-nb-chars="38">„Prej jsou to&nbsp;feťáci, říkal náš Jára…“</span></p>
          <p class="chunk" data-nb-ref-number="15" data-nb-words="89" data-nb-chars="492"><span class="idea" data-nb-ref-number="14" id="idea14" data-nb-words="89" data-nb-chars="492">Přes Martinino rameno jsem se&nbsp;v&nbsp;otočkách valčíku díval do&nbsp;výčepu, Libuna mi&nbsp;nepřipadala smutná, spíš tak nějak napjatá a&nbsp;unavená, přemýšlel jsem, jak s&nbsp;tím začít, a&nbsp;jestli vůbec za&nbsp;ní&nbsp;mám dneska jít, ta&nbsp;její černá mašle… třeba bude potřebovat, jako už&nbsp;tolikrát, pomoct s&nbsp;narážením sudu, až&nbsp;vytočí všechno pivo, a&nbsp;pak bych s&nbsp;ní mohl mluvit o&nbsp;samotě. Jenže taky může říct někomu jinému, kdo bude zrovna po&nbsp;ruce, mohl bych se&nbsp;jí&nbsp;dopředu nabídnout, ale to&nbsp;by&nbsp;bylo stejné jako za&nbsp;ní&nbsp;rovnou přijít.</span></p>
          <p class="chunk" data-nb-ref-number="16" data-nb-words="29" data-nb-chars="159"><span class="idea" data-nb-ref-number="15" id="idea15" data-nb-words="29" data-nb-chars="159">„Pojď se&nbsp;mnou za&nbsp;klukama,“ řekla Martina, když hudba dohrála do&nbsp;další přestávky. Ale nechtěl jsem se&nbsp;kvůli Libuně hnout ze&nbsp;sálu, a&nbsp;tak jsem se&nbsp;vrátil ke&nbsp;stolu.</span></p>
          <p class="chunk" data-nb-ref-number="17" data-nb-words="87" data-nb-chars="518"><span class="idea" data-nb-ref-number="16" id="idea16" data-nb-words="87" data-nb-chars="518">Sedělo se&nbsp;a&nbsp;připíjelo na&nbsp;zdraví, díval jsem se&nbsp;po&nbsp;obličejích sousedů a&nbsp;po stěnách sálu obložených zašlým dřevem napuštěným fermeží, trubka, klarinet, mastná omítka, kapelník zpíval horkým zadýchaným hlasem a&nbsp;Krámský se&nbsp;na&nbsp;mě&nbsp;zašklebil, že&nbsp;jsem ještě pořád nedopil to&nbsp;pivo, „ty jako bys nebyl z&nbsp;vaší chalupy, já&nbsp;pamatuju tvýho dědu, zeptej se&nbsp;táty, no&nbsp;ne?“, šťouchnul loktem do&nbsp;strejdy bráchy a&nbsp;ten přikývl a&nbsp;řekl: „Počkej, až&nbsp;se&nbsp;zase všichni sejdem, můj táta, tvůj táta, já&nbsp;a&nbsp;náš Francek, vypijeme Libuši celej sklep…“</span></p>
          <p class="chunk" data-nb-ref-number="18" data-nb-words="9" data-nb-chars="56"><span class="idea" data-nb-ref-number="17" id="idea17" data-nb-words="9" data-nb-chars="56">„Kdepak, ty&nbsp;nejsi od&nbsp;Vltavy, koukej to&nbsp;dopít, krucinál…“</span></p>
          <p class="chunk" data-nb-ref-number="19" data-nb-words="185" data-nb-chars="1074"><span class="idea" data-nb-ref-number="18" id="idea18" data-nb-words="185" data-nb-chars="1074">Krámský mě&nbsp;nechtěl nechat na&nbsp;pokoji, vyptával se&nbsp;pořád na&nbsp;Prahu a&nbsp;Libuna přicházela s&nbsp;dalším tácem piv, umíral jsem, jestli se&nbsp;u&nbsp;nás zastaví, ten den jsme se&nbsp;ještě ani pořádně nepozdravili, vlastně celý týden od&nbsp;toho pohřbu. Ale strejda brácha na&nbsp;ni&nbsp;nezamával, ani pan Fuks, ani Krámský, pálila mě&nbsp;ta&nbsp;chvíle, než Libuna zase zmizela s&nbsp;prázdnými půllitry, a&nbsp;ještě potom jsem na&nbsp;to&nbsp;pořád myslel. Začalo se&nbsp;zase hrát, kolem opěradla židle za&nbsp;mými zády se&nbsp;protáhlo pár lidí na&nbsp;parket, do&nbsp;piva mi&nbsp;napadaly konfety, modré, červené, zelené, zíral jsem trochu apaticky na&nbsp;ty&nbsp;barvy, nikotin, rtěnka, peprmintka, ohlédl jsem se&nbsp;přes rameno, za&nbsp;mnou jen něčí ruce zdvižené nad hlavu a&nbsp;zpocená záda. Polka se&nbsp;zase roztočila a&nbsp;zvedl se&nbsp;prach, na&nbsp;hladině mé&nbsp;sklenice plavala barevná kolečka, Krámskýmu svítily oči, jeho utahané manšestrové sako, neoholená tvář, co&nbsp;všecko prožil, to&nbsp;měl v&nbsp;obočí a&nbsp;ve svrasklé kůži na&nbsp;čele, usazené v&nbsp;koutcích úst. Starý pan Fuks se&nbsp;probral ze&nbsp;své letargie nad skleničkou becherovky, věděl, že&nbsp;já&nbsp;jediný budu poslouchat, a&nbsp;já jsem už&nbsp;zase věděl, co&nbsp;přijde.</span></p>
          <p class="chunk" data-nb-ref-number="20" data-nb-words="188" data-nb-chars="1076"><span class="idea" data-nb-ref-number="19" id="idea19" data-nb-words="188" data-nb-chars="1076">„Hlavně že&nbsp;už&nbsp;není bída, Pavlíku,“ začal pomalu a&nbsp;já jsem přikyvoval, z&nbsp;Libuny jsem viděl otevřenými dveřmi do&nbsp;výčepu jen špičku nahého lokte, „dneska už&nbsp;zaplať pámbu není nic na&nbsp;lístky. Jó, za&nbsp;války, už&nbsp;v&nbsp;devětatřicátým se&nbsp;kupovalo na&nbsp;lístky, nejdřív mejdlo, potom cukr, chleba, maso i&nbsp;mlíko, kafe taky. Porážky prasat se&nbsp;musely hlásit dopředu…“ vypravoval starý pan Fuks hrbolatým hlasem a&nbsp;tam vpředu tu&nbsp;a&nbsp;tam zasvítil pramen zlatých vlasů a&nbsp;hned zmizel za&nbsp;zárubní. „… a&nbsp;přišla bída, jedly se&nbsp;jen brambory, a&nbsp;kdo něco měl, tak kšeftoval, jedno vejce za&nbsp;pětikorunu, husa za&nbsp;pět stovek, litr rumu za&nbsp;tisícovku. A&nbsp;na Vánoce v&nbsp;druhým roce války už&nbsp;nebylo nic, ani svíčky, v&nbsp;jednaštyrycátým byl na&nbsp;lístky tabák a&nbsp;potom i&nbsp;dříví na&nbsp;zátop a&nbsp;kyselý zelí. Boty se&nbsp;dělaly s&nbsp;dřevěnou podrážkou a&nbsp;Němci vodváželi kostelní zvony a&nbsp;sebraný železo, papír a&nbsp;hadry, všechno…“ Přikyvoval jsem panu Fuksovi a&nbsp;na okenním skle hořely poslední zbytky červeného slunce, topil jsem se&nbsp;ve&nbsp;svém usmívání a&nbsp;snění a&nbsp;mhouřil oči, strejda brácha se&nbsp;vrátil z&nbsp;kola polky a&nbsp;valčíku, měl kapičky potu na&nbsp;čele.</span></p>
          <p class="chunk" data-nb-ref-number="21" data-nb-words="41" data-nb-chars="242"><span class="idea" data-nb-ref-number="20" id="idea20" data-nb-words="41" data-nb-chars="242">„Tak, pane Fuks, kolik stál za&nbsp;protektorátu kus flákoty?“ zeptal se&nbsp;rozdováděný tancem a&nbsp;pivem. Znali jsme to&nbsp;už&nbsp;všechno nazpaměť, starý pan Fuks se&nbsp;díval před sebe nebo kdoví vlastně kam, snad až&nbsp;někam do&nbsp;těch starých časů, pokyvoval hlavou.</span></p>
          <p class="chunk" data-nb-ref-number="22" data-nb-words="86" data-nb-chars="537"><span class="idea" data-nb-ref-number="21" id="idea21" data-nb-words="86" data-nb-chars="537">„Teď už&nbsp;je&nbsp;dobře, za&nbsp;Hitlera stálo kilo vepřovýho tři sta korun, kilo šunky devět set, litr mlíka deset, to&nbsp;byla všechno šmelina, protože to&nbsp;jinak bylo na&nbsp;příděl. A&nbsp;stříleli český lidi…“ Pan Fuks usrkl ze&nbsp;skleničky s&nbsp;kořeněnou vůní další slzu becherovky. „Ve dvaaštyrycátým gestapáci zabili Viktora a&nbsp;jeho ženu, co&nbsp;učila v&nbsp;měšťance, v&nbsp;třiaštyrycátým zastřelili četnickýho, že&nbsp;schovával toho polskýho uprchlýho zajatce, a&nbsp;ještě v&nbsp;létě ve&nbsp;štyryaštyrycátým vodtáhli do&nbsp;koncentráku hajnýho Rybáka a&nbsp;Vojtu ze&nbsp;samoty, ty&nbsp;vy&nbsp;už&nbsp;stejně neznáte…“</span></p>
          <p class="chunk" data-nb-ref-number="23" data-nb-words="35" data-nb-chars="194"><span class="idea" data-nb-ref-number="22" id="idea22" data-nb-words="35" data-nb-chars="194">„Taky dostali svý, fašouni, aspoň některý,“ strejda brácha si&nbsp;odkašlal a&nbsp;dopil pivo. „Pamatuju to&nbsp;trochu jako kluk, co&nbsp;se&nbsp;dělo, ale ty&nbsp;to&nbsp;víš líp, ne?“ otočil se&nbsp;na&nbsp;Krámskýho a&nbsp;ten se&nbsp;zašklebil.</span></p>
          <p class="chunk" data-nb-ref-number="24" data-nb-words="78" data-nb-chars="432"><span class="idea" data-nb-ref-number="23" id="idea23" data-nb-words="78" data-nb-chars="432">„Viděl bys, co&nbsp;s&nbsp;nima dělali Rusáci, když se&nbsp;jim Němci dostali do&nbsp;ruky,“ a&nbsp;dal se&nbsp;do&nbsp;vyprávění svým nepříjemným nakřáplým hlasem. „Pochytali je&nbsp;tady vokolo v&nbsp;lesích a&nbsp;zavřeli do&nbsp;školy, tam, co&nbsp;ke&nbsp;konci války bydlela ta&nbsp;mladá Němka, co&nbsp;čekala na&nbsp;manžela tak dlouho, až&nbsp;nakonec nestačila zdrhnout. Když ji&nbsp;Rusáci vyslídili, byli ve&nbsp;škole furt, střídali se&nbsp;na&nbsp;ní&nbsp;jeden po&nbsp;druhým, ti&nbsp;dva oficíři a&nbsp;potom další a&nbsp;další, co&nbsp;ještě přišli…“</span></p>
          <p class="chunk" data-nb-ref-number="25" data-nb-words="165" data-nb-chars="992"><span class="idea" data-nb-ref-number="24" id="idea24" data-nb-words="165" data-nb-chars="992">Rychle jsem se&nbsp;nabídl, že&nbsp;dojdu Krámskýmu a&nbsp;strejdovi bráchovi pro pivo, popadl jsem jejich prázdné půllitry a&nbsp;nechal za&nbsp;sebou další hrůzné historky ze&nbsp;starých časů. Ve&nbsp;výčepu už&nbsp;svítila žárovka, jak se&nbsp;setmělo, položil jsem sklo na&nbsp;mokrý plechový pult. Jenže Libuna byla někde vzadu v&nbsp;kuchyni, chvíli jsem postál a&nbsp;pak se&nbsp;vrátil ke&nbsp;stolu. Krámský ještě vyprávěl, jak po&nbsp;osvobození chlapi ze&nbsp;vsi pomáhali chytat německé vojáky po&nbsp;lesích a&nbsp;co jim pak Rusové dělali, zvláště pak, když dva z&nbsp;nich při těch přestřelkách padli, jeden jejich vojín a&nbsp;jeden poručík, nositel nějakého vyznamenání, které se&nbsp;jmenovalo Řád Alexandra Něvského. Ani jsem si&nbsp;nesedl a&nbsp;šel jsem zpátky do&nbsp;výčepu, abych nic neslyšel, mnohem raději jsem poslouchával vzpomínání starého pana Fukse, jeho čísla a&nbsp;jména a&nbsp;letopočty, snad to&nbsp;měl už&nbsp;trochu pomotané, ale mluvil jako chodící kronika česká, která všechno pamatuje, dobré i&nbsp;zlé o&nbsp;svých lidičkách, kteří za&nbsp;nic z&nbsp;té velké historie nemůžou docela, ale za&nbsp;všechno trošku.</span></p>
          <p class="chunk" data-nb-ref-number="26" data-nb-words="60" data-nb-chars="349"><span class="idea" data-nb-ref-number="25" id="idea25" data-nb-words="60" data-nb-chars="349">Libuna se&nbsp;objevila ve&nbsp;dveřích z&nbsp;kuchyně do&nbsp;výčepu, v&nbsp;zubech držela černou mašli a&nbsp;oběma rukama si&nbsp;upravovala vlasy, než je&nbsp;znovu propíchla tou sponou, v&nbsp;podpaží měla mokrou skvrnu potu. Usmála se&nbsp;na&nbsp;mě, vždycky měla tvář jakoby trochu oteklou, tak nějak roztomile, a&nbsp;když se&nbsp;usmívala, bylo její hnědé oči vidět jenom štěrbinkami mezi víčky a&nbsp;řasami.</span></p>
          <p class="chunk" data-nb-ref-number="27" data-nb-words="14" data-nb-chars="88"><span class="idea" data-nb-ref-number="26" id="idea26" data-nb-words="14" data-nb-chars="88">„Ahoj, Pavle. Kolik piv chceš?“ zeptala se, viděla prázdné půllitry na&nbsp;pultě přede mnou.</span></p>
          <p class="chunk" data-nb-ref-number="28" data-nb-words="13" data-nb-chars="72"><span class="idea" data-nb-ref-number="27" id="idea27" data-nb-words="13" data-nb-chars="72">„Ahoj. Tři, prosím tě. Chtěl jsem za&nbsp;tebou… máš toho dneska hodně, viď?“</span></p>
          <p class="chunk" data-nb-ref-number="29" data-nb-words="24" data-nb-chars="120"><span class="idea" data-nb-ref-number="28" id="idea28" data-nb-words="24" data-nb-chars="120">„Hm, je&nbsp;toho moc, ale babička mi&nbsp;pomáhá v&nbsp;kuchyni a&nbsp;občas i&nbsp;tady. A&nbsp;taky přijel na&nbsp;chvíli brácha, tak snad to&nbsp;zvládnem…“</span></p>
          <p class="chunk" data-nb-ref-number="30" data-nb-words="140" data-nb-chars="828"><span class="idea" data-nb-ref-number="29" id="idea29" data-nb-words="140" data-nb-chars="828">Trochu nakrčila čelo a&nbsp;přivřené oči mrkaly snad víc, než jen z&nbsp;cigaretového dýmu, vypláchla všechny vrácené půllitry a&nbsp;začala roztáčet piva, nadechl jsem se&nbsp;k&nbsp;té řeči, kterou jsem si&nbsp;připravoval, ale vtom se&nbsp;ve&nbsp;dveřích z&nbsp;kuchyně objevila Libunina babička. Libuna jí&nbsp;uvolnila místo u&nbsp;pípy a&nbsp;poskládala si&nbsp;půllitry na&nbsp;tác, bílé čepice přetékaly přes skleněné okraje, vykročila s&nbsp;plným tácem do&nbsp;sálu. Vzal jsem si&nbsp;od&nbsp;babičky Englmanů tři piva a&nbsp;donesl je&nbsp;ke&nbsp;stolu, strejda brácha se&nbsp;o&nbsp;něčem hádal s&nbsp;Krámským, z&nbsp;celého toho poválečného příběhu, před kterým jsem utekl, zbyla jen rozvalená hromádka šedivého popela z&nbsp;cigarety strejdy bráchy v&nbsp;popelníčku na&nbsp;stole. Starý pan Fuks měl pořád ještě ve&nbsp;skleničce trošku štiplavé becherovky, věděl jsem, že&nbsp;mu&nbsp;vydrží až&nbsp;do&nbsp;půlnoci, pak si&nbsp;dá&nbsp;druhou a&nbsp;půjdu ho&nbsp;doprovodit domů jako vždycky.</span></p>
          <p class="chunk" data-nb-ref-number="31" data-nb-words="47" data-nb-chars="275"><span class="idea" data-nb-ref-number="30" id="idea30" data-nb-words="47" data-nb-chars="275">„Dneska už&nbsp;je&nbsp;dobře,“ kýval hlavou to&nbsp;své, „po převratu spousta lidí ze&nbsp;vsi vodešla do&nbsp;pohraničí, zbyla tu&nbsp;jen dřina, byly nový rozpisy dodávek podle polností, pak přijeli instruktoři z&nbsp;vokresu zakládat do&nbsp;Neměřic družstvo… jo, Pavlíku, to&nbsp;už&nbsp;nikdo neví, co&nbsp;to&nbsp;bylo za&nbsp;časy…“</span></p>
          <p class="chunk" data-nb-ref-number="32" data-nb-words="94" data-nb-chars="549"><span class="idea" data-nb-ref-number="31" id="idea31" data-nb-words="94" data-nb-chars="549">Libuna se&nbsp;stavila u&nbsp;našeho stolu, zapsala na&nbsp;lístek piva, nešlo nic říct, strejda brácha na&nbsp;ni&nbsp;s&nbsp;úsměvem mrknul, taky se&nbsp;pokusila usmát, ale nebyl čas, dívali jsme se&nbsp;všichni na&nbsp;její plnoštíhlý pas, když odcházela, na&nbsp;její boky, strejda brácha zamyšleně povzdechl a&nbsp;starý pan Fuks mě&nbsp;chytil za&nbsp;paži: „.. a&nbsp;víš, kdy bylo nejhůř, Pavlíku? Když jsme dlužili na&nbsp;dodávkách, na&nbsp;daních a&nbsp;dokonce i&nbsp;na pokutách za&nbsp;to&nbsp;všechno předtím. Vod třiapadesátýho už&nbsp;se&nbsp;pak nekupovalo za&nbsp;lístky, ale udělali měnovou reformu, na&nbsp;poště to&nbsp;vyměňovali, jedna ku&nbsp;padesáti…“</span></p>
          <p class="chunk" data-nb-ref-number="33" data-nb-words="41" data-nb-chars="239"><span class="idea" data-nb-ref-number="32" id="idea32" data-nb-words="41" data-nb-chars="239">„Pane Fuks, když jste u&nbsp;těch počtů, tak si&nbsp;vás trošku vyzkouším.“ Strejda brácha šibalsky zahýbal obočím a&nbsp;napil se. „Kolik dobytka tehdá v&nbsp;těch letech bylo v&nbsp;Neměřicích, když se&nbsp;zakládal kolchoz? Ale přesně, já&nbsp;se&nbsp;doma voptám svýho táty.“</span></p>
          <p class="chunk" data-nb-ref-number="34" data-nb-words="24" data-nb-chars="145"><span class="idea" data-nb-ref-number="33" id="idea33" data-nb-words="24" data-nb-chars="145">„Jo, chlapče,“ pan Fuks nakrabatil čelo, „to ti&nbsp;povím pinktlich. Stovka krav na&nbsp;mlíko, sedum jalovic, třiatřicet koní a&nbsp;štyry páry volů do&nbsp;tahu!“</span></p>
          <p class="chunk" data-nb-ref-number="35" data-nb-words="11" data-nb-chars="65"><span class="idea" data-nb-ref-number="34" id="idea34" data-nb-words="11" data-nb-chars="65">„Jak si&nbsp;to&nbsp;tak přesně můžete pamatovat?“ nedal se&nbsp;strejda brácha.</span></p>
          <p class="chunk" data-nb-ref-number="36" data-nb-words="34" data-nb-chars="210"><span class="idea" data-nb-ref-number="35" id="idea35" data-nb-words="34" data-nb-chars="210">„Takto!“ odsekl starý pan Fuks, zašklebil se&nbsp;na&nbsp;něj a&nbsp;obrátil do&nbsp;sebe zbytek ze&nbsp;sklenky. „A&nbsp;metrák pšenice tehdá vykupovali po&nbsp;stovce, žito za&nbsp;šestadevadesát, ječmen za&nbsp;pětašedesát a&nbsp;brambory za&nbsp;vosnáct korun…“</span></p>
          <p class="chunk" data-nb-ref-number="37" data-nb-words="20" data-nb-chars="119"><span class="idea" data-nb-ref-number="36" id="idea36" data-nb-words="20" data-nb-chars="119">Krámský a&nbsp;strejda brácha se&nbsp;rozesmáli, pan Fuks se&nbsp;kabonil do&nbsp;sepraného zažloutlého ubrusu a&nbsp;trochu se&nbsp;mu&nbsp;třásla brada.</span></p>
          <p class="chunk" data-nb-ref-number="38" data-nb-words="75" data-nb-chars="433"><span class="idea" data-nb-ref-number="37" id="idea37" data-nb-words="75" data-nb-chars="433">„Hovno víte…“ mumlal si&nbsp;pro sebe. Krámský ho&nbsp;dost nešetrně poplácal po&nbsp;svěšených ramenou. Ale starý pan Fuks se&nbsp;uraženě díval přes ně&nbsp;oba někam nad dveře do&nbsp;dvora a&nbsp;po chvíli do&nbsp;mě&nbsp;šťouchnul loktem: „A&nbsp;deset let po&nbsp;válce už&nbsp;jsme tu&nbsp;měli biograf, obecní rozhlas, družstevní prádelnu pro ženský a&nbsp;na poště telefon. Jenom velcí sedláci netáhli společně, nikam nechodili. Ti&nbsp;věřili na&nbsp;šeptandu a&nbsp;čekali, že&nbsp;přijde z&nbsp;ciziny zase převrat…“</span></p>
          <p class="chunk" data-nb-ref-number="39" data-nb-words="19" data-nb-chars="133"><span class="idea" data-nb-ref-number="38" id="idea38" data-nb-words="19" data-nb-chars="133">„Než je&nbsp;komunisti všechny vystěhovali, viď, Krámský?“ uchechtl se&nbsp;škodolibě strejda brácha, který poslouchal, co&nbsp;mi&nbsp;pan Fuks vypráví.</span></p>
          <p class="chunk" data-nb-ref-number="40" data-nb-words="8" data-nb-chars="42"><span class="idea" data-nb-ref-number="39" id="idea39" data-nb-words="8" data-nb-chars="42">„Co se&nbsp;díváš na&nbsp;mě?“ ohrazoval se&nbsp;Krámský.</span></p>
          <p class="chunk" data-nb-ref-number="41" data-nb-words="6" data-nb-chars="25"><span class="idea" data-nb-ref-number="40" id="idea40" data-nb-words="6" data-nb-chars="25">„Ty vo&nbsp;tom něco víš, ne?“</span></p>
          <p class="chunk" data-nb-ref-number="42" data-nb-words="36" data-nb-chars="202"><span class="idea" data-nb-ref-number="41" id="idea41" data-nb-words="36" data-nb-chars="202">„Zato ty&nbsp;víš prd. Ze&nbsp;vsi byl vystěhovanej jedinej sedlák, jeden jedinej…“ Krámský zrudl ve&nbsp;tváři, důchodce, už&nbsp;chce mít klid, usmíval jsem se&nbsp;a&nbsp;koukal se&nbsp;přes jeho rameno do&nbsp;okna, jak venku tmavne nebe.</span></p>
          <p class="chunk" data-nb-ref-number="43" data-nb-words="11" data-nb-chars="60"><span class="idea" data-nb-ref-number="42" id="idea42" data-nb-words="11" data-nb-chars="60">„Vy jste pěkný kurvy…“ řekl strejda brácha a&nbsp;koukal do&nbsp;piva.</span></p>
          <p class="chunk" data-nb-ref-number="44" data-nb-words="20" data-nb-chars="109"><span class="idea" data-nb-ref-number="43" id="idea43" data-nb-words="20" data-nb-chars="109">„Hele, nech toho, znáš se, když se&nbsp;napiješ… bude tě&nbsp;to&nbsp;pak mrzet,“ řekl už&nbsp;klidně a&nbsp;trochu zlověstně Krámský.</span></p>
          <p class="chunk" data-nb-ref-number="45" data-nb-words="6" data-nb-chars="37"><span class="idea" data-nb-ref-number="44" id="idea44" data-nb-words="6" data-nb-chars="37">„To určitě…“ napil se&nbsp;strejda brácha.</span></p>
          <p class="chunk" data-nb-ref-number="46" data-nb-words="12" data-nb-chars="63"><span class="idea" data-nb-ref-number="45" id="idea45" data-nb-words="12" data-nb-chars="63">„Teď už&nbsp;je&nbsp;dobře,“ mručel pan Fuks, „už se&nbsp;nekupuje na&nbsp;lístky…“</span></p>
          <p class="chunk" data-nb-ref-number="47" data-nb-words="61" data-nb-chars="341"><span class="idea" data-nb-ref-number="46" id="idea46" data-nb-words="61" data-nb-chars="341">Všechna okna do&nbsp;sálu už&nbsp;zasklila tma, k&nbsp;našemu stolu si&nbsp;přisedlo pár dalších lidí, strejda brácha už&nbsp;hučel jako piliňáky, vyprávěl a&nbsp;vyprávěl, ta&nbsp;síla přitahovala všechny, nehnul jsem se&nbsp;ze&nbsp;židle, hřál jsem se&nbsp;v&nbsp;jeho energii, v&nbsp;té jistotě a&nbsp;pocitu bezpečí, všechno bylo v&nbsp;pořádku, nic se&nbsp;nemohlo stát, když tam byl, když tam seděl a&nbsp;povídal.</span></p>
          <p class="chunk" data-nb-ref-number="48" data-nb-words="94" data-nb-chars="562"><span class="idea" data-nb-ref-number="47" id="idea47" data-nb-words="94" data-nb-chars="562">Až&nbsp;za&nbsp;drahnou chvíli jsem si&nbsp;všiml, že&nbsp;dohrála muzika, pankáči přešli tam a&nbsp;zpátky po&nbsp;sále, připadali mi&nbsp;nervózní, ten s&nbsp;čírem na&nbsp;hlavě byl už&nbsp;dost opilý. Po&nbsp;chvíli se&nbsp;mezi stoly objevila Libuna i&nbsp;s&nbsp;babičkou, servírovaly zájemcům překvapení večera, pečeni s&nbsp;bramborem a&nbsp;se zeleninou, to&nbsp;byla tedy ona vůně, která prosakovala z&nbsp;kuchyně, kde byli zavření střídavě babička Englmanů a&nbsp;Libunin bratr Tomáš, který jinak dělal kuchaře v&nbsp;jednom hotelu až&nbsp;v&nbsp;Budějovicích. Strejda brácha objednal u&nbsp;Tomáše večeři pro celý stůl, jenom starý pan Fuks nechtěl, odcházel domů.</span></p>
          <p class="chunk" data-nb-ref-number="49" data-nb-words="31" data-nb-chars="178"><span class="idea" data-nb-ref-number="48" id="idea48" data-nb-words="31" data-nb-chars="178">Došel jsem s&nbsp;ním vlahou tmou přes náves, kolem národního výboru a&nbsp;místní lidové knihovny až&nbsp;k&nbsp;jeho stavení, Neměřice číslo popisné dvacet osm. Pokynul mi&nbsp;holí a&nbsp;zmizel za&nbsp;vrátky.</span></p>
          <p class="chunk" data-nb-ref-number="50" data-nb-words="44" data-nb-chars="284"><span class="idea" data-nb-ref-number="49" id="idea49" data-nb-words="44" data-nb-chars="284">Když jsme se&nbsp;dali do&nbsp;jídla, kapela začala hrát další rundu, ale parket byl poloprázdný. Jenže to&nbsp;trvalo jen jeden tanec, protože potom kapelník zavelel a&nbsp;muzika spustila osvědčené písničky, které lidi zvedly ze&nbsp;židlí, <em>Malý hošík černovlasý</em> a&nbsp;<em>Šestého července na&nbsp;strahovských hradbách</em>…</span></p>
          <p class="chunk" data-nb-ref-number="51" data-nb-words="27" data-nb-chars="161"><span class="idea" data-nb-ref-number="50" id="idea50" data-nb-words="27" data-nb-chars="161">Strejda brácha a&nbsp;Krámský dojedli a&nbsp;Libuna jim mezitím přinesla další piva. Já&nbsp;jsem ještě zápasil s&nbsp;trochu tuhým plátkem masa opečeným jen tak na&nbsp;přírodní způsob.</span></p>
          <p class="chunk" data-nb-ref-number="52" data-nb-words="17" data-nb-chars="93"><span class="idea" data-nb-ref-number="51" id="idea51" data-nb-words="17" data-nb-chars="93">„Koukám, že&nbsp;je&nbsp;to&nbsp;na&nbsp;tebe ňáký tvrdý,“ komentoval se&nbsp;smíchem strejda brácha můj boj s&nbsp;pečení.</span></p>
          <p class="chunk" data-nb-ref-number="53" data-nb-words="43" data-nb-chars="257"><span class="idea" data-nb-ref-number="52" id="idea52" data-nb-words="43" data-nb-chars="257">„Pro Pavla je&nbsp;celej život nějak tvrdej,“ ušklíbl se&nbsp;Krámský, „kdepak, Pavel není z&nbsp;vaší chalupy, vy&nbsp;jste byli odjakživa jinačí jedlíci a&nbsp;pijáci, no&nbsp;řekni…“ obrátil se&nbsp;Krámský na&nbsp;strejdu bráchu, ten už&nbsp;měl bílou sváteční košili rozepnutou skoro až&nbsp;na&nbsp;břicho.</span></p>
          <p class="chunk" data-nb-ref-number="54" data-nb-words="39" data-nb-chars="224"><span class="idea" data-nb-ref-number="53" id="idea53" data-nb-words="39" data-nb-chars="224">„Hele, vynech na&nbsp;chvíli naši rodinu,“ zabručel strejda brácha. Ale Krámský byl stará drbna a&nbsp;uměl vyprávět letopisy naší vesnice zase z&nbsp;trochu jiné stránky než starý pan Fuks. A&nbsp;přitom se&nbsp;posmíval a&nbsp;v&nbsp;očích měl zlá světýlka.</span></p>
          <p class="chunk" data-nb-ref-number="55" data-nb-words="77" data-nb-chars="421"><span class="idea" data-nb-ref-number="54" id="idea54" data-nb-words="77" data-nb-chars="421">Občas jsem se&nbsp;podíval ke&nbsp;stolu pod pódiem, kde seděli pankáči, bavili se&nbsp;mezi sebou a&nbsp;pili pivo, obrnění v&nbsp;kůži a&nbsp;kovu vypadali snad opravdu trochu zlověstně. Libuna se&nbsp;mi&nbsp;ztratila na&nbsp;nějakou dobu z&nbsp;očí a&nbsp;až za&nbsp;hodně dlouho přišla pro sklenice a&nbsp;prázdné talíře, kapela měla pauzu a&nbsp;muzikanti jedli u&nbsp;stolu, lidi se&nbsp;trousili přes parket ke&nbsp;dveřím do&nbsp;dvora nebo na&nbsp;náves, která už&nbsp;byla přikrytá tmavou letní nocí bez hvězd.</span></p>
          <p class="chunk" data-nb-ref-number="56" data-nb-words="297" data-nb-chars="1537"><span class="idea" data-nb-ref-number="55" id="idea55" data-nb-words="297" data-nb-chars="1537">Pomohl jsem Libuně odnést talíře ze&nbsp;všech stolů a&nbsp;pak jsem zůstal stát u&nbsp;výčepu, chtěl jsem být chvíli u&nbsp;ní, abychom spolu mohli mluvit, trpělivě jsem čekal, až&nbsp;se&nbsp;na&nbsp;chvíli zastaví, ale znovu a&nbsp;znovu odbíhala. Opíral jsem se&nbsp;o&nbsp;pult a&nbsp;díval se, jak odnáší k&nbsp;našemu stolu další piva, a&nbsp;když psala čárky na&nbsp;lístek, viděl jsem, jak se&nbsp;na&nbsp;ni&nbsp;strejda brácha usmál a&nbsp;kývl na&nbsp;ni, aby šla k&nbsp;němu. Vstal ze&nbsp;židle, vyndal z&nbsp;kapsy kalhot kapesník, naslinil ho&nbsp;a&nbsp;utřel Libuně z&nbsp;tváře nějakou šmouhu od&nbsp;mastnoty nebo prachu nebo od&nbsp;slz. Pak ji&nbsp;pohladil po&nbsp;vlasech, vzal ji&nbsp;kolem ramen a&nbsp;přišli spolu do&nbsp;výčepu. Strejda brácha posadil Libunu na&nbsp;židličku za&nbsp;pult a&nbsp;říkal jí&nbsp;něco, asi ji&nbsp;zval na&nbsp;skleničku proti smutku a&nbsp;pláči. A&nbsp;já už&nbsp;jsem tam neměl co&nbsp;překážet, a&nbsp;tak jsem se&nbsp;šoural pomalu zase zpátky ke&nbsp;stolu, ke&nbsp;Krámskýmu a&nbsp;k&nbsp;sousedům, co&nbsp;tam seděli. A&nbsp;odtud jsem se&nbsp;díval, jak strejda brácha vzal sám z&nbsp;poličky láhev myslivce a&nbsp;nalil do&nbsp;dvou malých skleniček. Libuna se&nbsp;na&nbsp;něj dívala a&nbsp;trochu se&nbsp;usmívala, přiťukli si&nbsp;a&nbsp;napili se&nbsp;a&nbsp;já jsem cítil, jak mi&nbsp;hoří tváře, jako bych tu&nbsp;kořalku právě vypil sám, ale ve&nbsp;skutečnosti to&nbsp;bylo zahanbením nebo možná lítostí, protože strejda brácha udělal to&nbsp;nejjednodušší, co&nbsp;se&nbsp;udělat dalo a&nbsp;co mě&nbsp;nenapadlo, když jsem seděl celý večer u&nbsp;stolu jako na&nbsp;trní a&nbsp;přemýšlel, jak Libuně projevit účast, jak jí&nbsp;šetrně říct, že&nbsp;jsem s&nbsp;ní a&nbsp;trápí mě, že&nbsp;ona se&nbsp;trápí. A&nbsp;že je&nbsp;mi&nbsp;líto, co&nbsp;se&nbsp;stalo s&nbsp;jejich maminkou, a&nbsp;aby se&nbsp;nesoužila, a&nbsp;že se&nbsp;na&nbsp;mě&nbsp;může spolehnout a&nbsp;obrátit se&nbsp;na&nbsp;mě&nbsp;s&nbsp;čímkoli, vždyť se&nbsp;známe odmala…</span></p>
          <p class="chunk" data-nb-ref-number="57" data-nb-words="81" data-nb-chars="464"><span class="idea" data-nb-ref-number="56" id="idea56" data-nb-words="81" data-nb-chars="464">Strejda brácha stál za&nbsp;pultem a&nbsp;chvíli za&nbsp;Libunu točil pivo do&nbsp;vymytých půllitrů a&nbsp;mluvil k&nbsp;ní, bylo vidět jen její blond hlavu, jak seděla na&nbsp;židličce, upíjela ze&nbsp;skleničky, a&nbsp;já jsem nevěděl, proč nejsem a&nbsp;nikdy nebudu jako strejda brácha nebo Krámský nebo další chlapi, co&nbsp;jsem znal, kteří by&nbsp;udělali zrovna tohle, zatímco já&nbsp;jsem se&nbsp;nezmohl ani na&nbsp;to, abych něco řekl, vymyslel, udělal, když to&nbsp;bylo přece tak jednoduché a&nbsp;přirozené. Nejraději bych se&nbsp;neviděl.</span></p>
          <p class="chunk" data-nb-ref-number="58" data-nb-words="78" data-nb-chars="477"><span class="idea" data-nb-ref-number="57" id="idea57" data-nb-words="78" data-nb-chars="477">Za&nbsp;pár minut se&nbsp;opět rozhýkala dechovka, sloky a&nbsp;refrény písniček se&nbsp;převalovaly v&nbsp;tom umaštěném, upoceném rytmu jako stokrát přežvýkané sousto a&nbsp;mě už&nbsp;trochu bolela hlava, sledoval jsem chvíli přes rameno několik tanečních párů na&nbsp;parketu hospodského sálku, strejda brácha už&nbsp;zase seděl a&nbsp;diskutoval naproti mně u&nbsp;stolu, vykřikoval a&nbsp;smál se, ale mně už&nbsp;najednou jeho síla nepomáhala, cítil jsem se&nbsp;sto let starý a&nbsp;prázdný. Pankáči se&nbsp;někam ztratili, jejich stůl byl opuštěný.</span></p>
          <p class="chunk" data-nb-ref-number="59" data-nb-words="55" data-nb-chars="354"><span class="idea" data-nb-ref-number="58" id="idea58" data-nb-words="55" data-nb-chars="354">Noc vyšuměla ke&nbsp;stropu zakouřeného hospodského sálku. Už&nbsp;jsem jenom počítal minuty a&nbsp;čtvrthodiny, které míjely, nechtěl jsem jít pryč dřív než strejda brácha, i&nbsp;když jsme měli cestu domů opačným směrem. Prach se&nbsp;usazoval na&nbsp;parketách v&nbsp;sále pod začouzenými světly, která pálila u&nbsp;stropu, už&nbsp;se&nbsp;netancovalo, protože kapela právě odehrála závěrečnou rundu.</span></p>
          <p class="chunk" data-nb-ref-number="60" data-nb-words="102" data-nb-chars="577"><span class="idea" data-nb-ref-number="59" id="idea59" data-nb-words="102" data-nb-chars="577">Měl jsem v&nbsp;půllitru ještě skoro polovinu druhého piva, bylo už&nbsp;zteplalé a&nbsp;dávno bez pěny, připomínalo spíš jarovou vodu. Strejda brácha už&nbsp;si&nbsp;oblíkl sako a&nbsp;Krámský vytahoval peněženku. Libuna obešla poslední hosty v&nbsp;sále a&nbsp;zastavila se&nbsp;u&nbsp;nás, strejda brácha za&nbsp;mě&nbsp;zaplatil piva i&nbsp;večeři, bránil jsem se, ale on&nbsp;mě&nbsp;neposlouchal a&nbsp;zaplatil ještě panáka Krámskýmu a&nbsp;sobě. Libuna přinesla láhev myslivce až&nbsp;k&nbsp;nám ke&nbsp;stolu, musel jsem si&nbsp;nakonec dát poslední kořalku s&nbsp;nimi a&nbsp;Krámský se&nbsp;mi&nbsp;smál, že&nbsp;jsem toho panáka vypil nadvakrát, že&nbsp;jsem ho&nbsp;do&nbsp;sebe neuměl obrátit naráz jako oni.</span></p>
          <p class="chunk" data-nb-ref-number="61" data-nb-words="14" data-nb-chars="70"><span class="idea" data-nb-ref-number="60" id="idea60" data-nb-words="14" data-nb-chars="70">„Ty že&nbsp;seš z&nbsp;chalupy? Takhle se&nbsp;pijou frťany, co? To&nbsp;snad není možný…“</span></p>
          <p class="chunk" data-nb-ref-number="62" data-nb-words="86" data-nb-chars="496"><span class="idea" data-nb-ref-number="61" id="idea61" data-nb-words="86" data-nb-chars="496">Chystali jsme se&nbsp;vyjít na&nbsp;náves, ale vtom se&nbsp;ve&nbsp;dveřích objevili dva kluci ze&nbsp;vsi a&nbsp;jednomu stékaly po&nbsp;tváři pramínky krve a&nbsp;držel si&nbsp;hřbet ruky pod nosem, krev mu&nbsp;protékala mezi prsty a&nbsp;šikmo rýhami po&nbsp;dlani. Libuna zrovna odnášela ze&nbsp;stolů prázdné láhve od&nbsp;vína a&nbsp;od limonád, sklenice a&nbsp;popelníky, a&nbsp;když viděla tu&nbsp;krev, došla rychle do&nbsp;kuchyňky pro lékárničku. Strejda brácha odstrčil toho prvního a&nbsp;znalecky prohlížel zranění zakrváceného kluka, byl to&nbsp;Petr, co&nbsp;jezdil s&nbsp;traktorem v&nbsp;družstvu.</span></p>
          <p class="chunk" data-nb-ref-number="63" data-nb-words="12" data-nb-chars="72"><span class="idea" data-nb-ref-number="62" id="idea62" data-nb-words="12" data-nb-chars="72">„Nic to&nbsp;není,“ řekl nakonec, „máš jen natržený vobočí a&nbsp;rozbitej rypák…“</span></p>
          <p class="chunk" data-nb-ref-number="64" data-nb-words="52" data-nb-chars="284"><span class="idea" data-nb-ref-number="63" id="idea63" data-nb-words="52" data-nb-chars="284">Petr se&nbsp;k&nbsp;nám otočil zády a&nbsp;vzal si&nbsp;od&nbsp;Libuny vatu a&nbsp;fáč, otíral si&nbsp;krev a&nbsp;pak mu&nbsp;Libuna na&nbsp;tvář přilepila náplastí kus polštářkového obvazu, u&nbsp;nosu si&nbsp;přidržoval chomáč vaty, která rychle prosákla krví. Vyprávěli oba zmateně, jak společně vyhnali pankáče za&nbsp;ves a&nbsp;co se&nbsp;všechno dělo.</span></p>
          <p class="chunk" data-nb-ref-number="65" data-nb-words="51" data-nb-chars="297"><span class="idea" data-nb-ref-number="64" id="idea64" data-nb-words="51" data-nb-chars="297">Vyšli jsme před hospodu. Oba kluci se&nbsp;dali domů podle řeky a&nbsp;Krámský chtěl po&nbsp;strejdovi bráchovi, aby ho&nbsp;odvezl domů na&nbsp;samotu traktorem s&nbsp;radlicí, který měl strejda brácha zaparkovaný před chalupou u&nbsp;přívozu. Začal jsem jim to&nbsp;rozmlouvat, že&nbsp;to&nbsp;není dobré, když oba pili, ale Krámský mě&nbsp;odstrčil.</span></p>
          <p class="chunk" data-nb-ref-number="66" data-nb-words="20" data-nb-chars="101"><span class="idea" data-nb-ref-number="65" id="idea65" data-nb-words="20" data-nb-chars="101">„Co jsi pořád posranej, běž domů! Ne, ty&nbsp;snad nejsi z&nbsp;vaší chalupy. A&nbsp;neser se&nbsp;tady do&nbsp;našich věcí…!“</span></p>
          <p class="chunk" data-nb-ref-number="67" data-nb-words="74" data-nb-chars="392"><span class="idea" data-nb-ref-number="66" id="idea66" data-nb-words="74" data-nb-chars="392">„Drž už, kurva, hubu, co&nbsp;to&nbsp;pořád meleš!“ obořil se&nbsp;najednou strejda brácha na&nbsp;Krámskýho tak prudce, až&nbsp;jsem ztuhl leknutím. „Co to&nbsp;furt kecáš, že&nbsp;není náš, ty&nbsp;vole? Pavel je&nbsp;ten nejlepší z&nbsp;nás, to&nbsp;si&nbsp;pamatuj, z&nbsp;celýho našeho rodu! Študuje na&nbsp;univerzitě v&nbsp;Praze, bude z&nbsp;něj doktor nebo tak něco a&nbsp;ty mu&nbsp;nesaháš ani po&nbsp;kotníky, tak už&nbsp;buď konečně zticha, protože von je&nbsp;stokrát lepší než ty…!“</span></p>
          <p class="chunk" data-nb-ref-number="68" data-nb-words="7" data-nb-chars="47"><span class="idea" data-nb-ref-number="67" id="idea67" data-nb-words="7" data-nb-chars="47">Krámský povytáhl obočí a&nbsp;něco naštvaně brumlal.</span></p>
          <p class="chunk" data-nb-ref-number="69" data-nb-words="11" data-nb-chars="57"><span class="idea" data-nb-ref-number="68" id="idea68" data-nb-words="11" data-nb-chars="57">„Pavel má&nbsp;recht, pudeš domů po&nbsp;svejch, já&nbsp;jsem měl pivo.“</span></p>
          <p class="chunk" data-nb-ref-number="70" data-nb-words="63" data-nb-chars="371"><span class="idea" data-nb-ref-number="69" id="idea69" data-nb-words="63" data-nb-chars="371">A&nbsp;já jsem se&nbsp;chabě pokoušel něco říct, protestovat proti tomu, co&nbsp;strejda brácha právě řekl, protože to&nbsp;nebyla žádná pravda, byl jsem trochu zaskočený a&nbsp;trochu jsem se&nbsp;styděl, co&nbsp;jsem to&nbsp;zavinil, cítil jsem teplo ve&nbsp;tvářích, ale vlhká noc mi&nbsp;chladila rozbouřenou krev. Hvězdy nebylo vidět a&nbsp;na obzoru po&nbsp;celé šířce nebe prosvítal bledý proužek, protože bylo vlastně ráno.</span></p>
          <p class="chunk" data-nb-ref-number="71" data-nb-words="13" data-nb-chars="73"><span class="idea" data-nb-ref-number="70" id="idea70" data-nb-words="13" data-nb-chars="73">„Dobrou noc, Pavle, běž už&nbsp;spát,“ plácnul mě&nbsp;strejda brácha lehce do&nbsp;zad.</span></p>
          <p class="chunk" data-nb-ref-number="72" data-nb-words="6" data-nb-chars="41"><span class="idea" data-nb-ref-number="71" id="idea71" data-nb-words="6" data-nb-chars="41">„Ahoj, dobrou… Dobrou noc, pane Krámský…“</span></p>
          <p class="chunk" data-nb-ref-number="73" data-nb-words="79" data-nb-chars="437"><span class="idea" data-nb-ref-number="72" id="idea72" data-nb-words="79" data-nb-chars="437">Krámský byl na&nbsp;odchodu, ale otočil se&nbsp;a&nbsp;zvedl ruku na&nbsp;pozdrav. Strejda brácha ho&nbsp;rychle došel a&nbsp;kráčeli spolu po&nbsp;silnici a&nbsp;já jsem si&nbsp;sedl na&nbsp;schody a&nbsp;díval se&nbsp;za&nbsp;nimi, jak odbočili k&nbsp;řece, a&nbsp;ještě když byli dávno za&nbsp;zatáčkou, doléhal ke&nbsp;mně Krámskýho vysoký vrzavý hlas a&nbsp;burácivý smích strejdy bráchy. Kámen mě&nbsp;trochu studil a&nbsp;vítr chladil horké čelo. A&nbsp;pak bylo chvilku slyšet startování a&nbsp;motor strejdova traktoru s&nbsp;radlicí naskočil.</span></p>
          <p class="chunk" data-nb-ref-number="74" data-nb-words="123" data-nb-chars="756"><span class="idea" data-nb-ref-number="73" id="idea73" data-nb-words="123" data-nb-chars="756">Vrátil jsem se&nbsp;raději do&nbsp;sálu. Stoly a&nbsp;židle byly trochu rozházené, ubrusy nakřivo, to&nbsp;všechno čekalo příští den Libunu a&nbsp;babičku Englmanů, uklidit sál po&nbsp;taneční zábavě a&nbsp;umýt nádobí. Vešel jsem přivřenými dveřmi do&nbsp;výčepu, Libuna už&nbsp;měla půllitry a&nbsp;sklenice umyté, rovnala prázdné láhve od&nbsp;vína a&nbsp;kořalky. Když mě&nbsp;uviděla, usmála se&nbsp;tím bolavým úsměvem, při kterém přivřené oči vypadaly jako oteklé nevyspáním nebo dlouhým pláčem, ale tak to&nbsp;bývalo i&nbsp;předtím, byla to&nbsp;Libuna. Pomohl jsem jí&nbsp;srovnat láhve od&nbsp;červených a&nbsp;žlutých limonád do&nbsp;modrých plastových beden, tři jsme postavili na&nbsp;sebe a&nbsp;navrch jsme položili ještě pár láhví od&nbsp;Pražského výběru a&nbsp;Hodonínského slunce, Libuna je&nbsp;přidržovala rukou a&nbsp;společně jsme všechno odnesli nadvakrát do&nbsp;sklepa.</span></p>
          <p class="chunk" data-nb-ref-number="75" data-nb-words="166" data-nb-chars="991"><span class="idea" data-nb-ref-number="74" id="idea74" data-nb-words="166" data-nb-chars="991">Jedna žárovka svítila nad prahem a&nbsp;druhá až&nbsp;dole pod stropní klenbou. Sešli jsme opatrně po&nbsp;příkrých vysokých schodech, stěží se&nbsp;na&nbsp;ně&nbsp;vešla noha, jak byly úzké. Malým podlouhlým okýnkem na&nbsp;úrovni venkovní silnice, které jsme měli nad hlavami, proudila dovnitř letní noc či&nbsp;brzké čerstvé ráno, bylo jen o&nbsp;něco světlejší než tma uvnitř ve&nbsp;sklepě s&nbsp;jeho dechem, syrovým, plesnivým a&nbsp;studeným. Položili jsme bedny na&nbsp;zem pod pavučiny a&nbsp;vlhké cihly stropu, trochu jsme se&nbsp;přitom srazili hlavami, jak jsme se&nbsp;naráz oba sehnuli. Zasmála se&nbsp;nahlas a&nbsp;letmo jsme se&nbsp;zachytili očima. Ucítil jsem poněkud čpavý závan její blízkosti, z&nbsp;potu v&nbsp;jejím podpaží, z&nbsp;těch hodin prochozených mezi parketem, výčepem a&nbsp;kuchyní, byl to&nbsp;okamžik. Opatrně jsem se&nbsp;napřímil, ale vešel jsem se&nbsp;pod nízký strop akorát. Vystoupal jsem zpátky po&nbsp;schodech za&nbsp;Libunou, za&nbsp;jejími bílými lýtky a&nbsp;černými boky a&nbsp;černou stuhou. Nahoře zamkla úzké sklepní dveře těžkým kovaným klíčem, který musel být starší než my&nbsp;dva dohromady.</span></p>
          <p class="chunk" data-nb-ref-number="76" data-nb-words="50" data-nb-chars="267"><span class="idea" data-nb-ref-number="75" id="idea75" data-nb-words="50" data-nb-chars="267">„Děkuju, Pavle.“ Libuna si&nbsp;ve&nbsp;výčepu sedla ze&nbsp;strany na&nbsp;židli, pravým loktem se&nbsp;opřela o&nbsp;opěradlo a&nbsp;položila si&nbsp;hlavu na&nbsp;loket. Vzpomněl jsem si&nbsp;zase na&nbsp;strejdu bráchu a&nbsp;na panáky myslivce, jenže teď už&nbsp;nemělo smysl nic říkat, bylo po&nbsp;všem a&nbsp;mně se&nbsp;tolik chtělo spát.</span></p>
          <p class="chunk" data-nb-ref-number="77" data-nb-words="3" data-nb-chars="20"><span class="idea" data-nb-ref-number="76" id="idea76" data-nb-words="3" data-nb-chars="20">„Máš žízeň, Libuno?“</span></p>
          <p class="chunk" data-nb-ref-number="78" data-nb-words="14" data-nb-chars="85"><span class="idea" data-nb-ref-number="77" id="idea77" data-nb-words="14" data-nb-chars="85">„Jo,“ Libuna se&nbsp;zasmála. „Vidíš, kdyby ses teď nezeptal, ani bych si&nbsp;to&nbsp;neuvědomila.“</span></p>
          <p class="chunk" data-nb-ref-number="79" data-nb-words="80" data-nb-chars="431"><span class="idea" data-nb-ref-number="78" id="idea78" data-nb-words="80" data-nb-chars="431">Podívala se&nbsp;na&nbsp;mě&nbsp;štěrbinkami hnědých očí a&nbsp;já jsem byl v&nbsp;tu chvíli tak šťastný, že&nbsp;to&nbsp;nikdo nepochopí. Vzal jsem jeden z&nbsp;vypláchnutých půllitrů, které stály dnem vzhůru na&nbsp;rozprostřené utěrce, a&nbsp;natočil jsem do&nbsp;něho pivo. Donesl jsem ho&nbsp;ke&nbsp;stolu a&nbsp;postavil před ni. Vzala půllitr do&nbsp;obou dlaní a&nbsp;dlouze se&nbsp;napila, podala mi&nbsp;ho&nbsp;a&nbsp;já jsem se&nbsp;napil taky. Potom kývla směrem ke&nbsp;dveřím do&nbsp;kuchyně a&nbsp;usmála se&nbsp;na&nbsp;mě&nbsp;přimhouřenýma očima.</span></p>
          <p class="chunk" data-nb-ref-number="80" data-nb-words="20" data-nb-chars="117"><span class="idea" data-nb-ref-number="79" id="idea79" data-nb-words="20" data-nb-chars="117">„Chceš něco vidět?“ A&nbsp;znovu se&nbsp;zadívala na&nbsp;ty&nbsp;dveře. Pokrčil jsem rameny, ze&nbsp;štěrbinek jejích očí svítila otázka dál.</span></p>
          <p class="chunk" data-nb-ref-number="81" data-nb-words="9" data-nb-chars="49"><span class="idea" data-nb-ref-number="80" id="idea80" data-nb-words="9" data-nb-chars="49">„Nikomu jinýmu v&nbsp;týhle vsi bych to&nbsp;říct nemohla.“</span></p>
          <p class="chunk" data-nb-ref-number="82" data-nb-words="108" data-nb-chars="619"><span class="idea" data-nb-ref-number="81" id="idea81" data-nb-words="108" data-nb-chars="619">Vstala, popošla ke&nbsp;dveřím, s&nbsp;rukou na&nbsp;klice se&nbsp;zastavila, znovu se&nbsp;na&nbsp;mě&nbsp;podívala a&nbsp;povytáhla obočí. Potom otevřela do&nbsp;tmy, vešel jsem za&nbsp;ní&nbsp;do&nbsp;kuchyně, a&nbsp;když rozsvítila, leknutím ve&nbsp;mně cuklo. Na&nbsp;podlaze napolo seděl, napolo ležel ten pankáč s&nbsp;čírem, opřený o&nbsp;stěnu vedle dřezu s&nbsp;nádobím od&nbsp;večeře. Nohy v&nbsp;úzkých nohavicích měl natažené před sebe, jenom tak v&nbsp;černém tričku vypadal mnohem útlejší, byl snad ve&nbsp;skutečnosti hubenější než já, sám na&nbsp;zemi bez celé té&nbsp;kožené a&nbsp;kovové výbavy, která ležela vedle na&nbsp;podlaze. Bunda s&nbsp;vycpanými rameny pobitá lesklými cvočky, nějaké náramky s&nbsp;ostny a&nbsp;opasek s&nbsp;těžkou přezkou.</span></p>
          <p class="chunk" data-nb-ref-number="83" data-nb-words="22" data-nb-chars="129"><span class="idea" data-nb-ref-number="82" id="idea82" data-nb-words="22" data-nb-chars="129">„Čerokí je&nbsp;hodnej,“ řekla Libuna. Hleděla na&nbsp;něho spíš s&nbsp;mateřským soucitem než s&nbsp;obavami. Mohlo mu&nbsp;být kolem dvaceti, možná míň.</span></p>
          <p class="chunk" data-nb-ref-number="84" data-nb-words="37" data-nb-chars="226"><span class="idea" data-nb-ref-number="83" id="idea83" data-nb-words="37" data-nb-chars="226">„Chceš něčeho napít? Sifon?“ zeptala se&nbsp;Libuna pobledlého mládence v&nbsp;černém. Přikývl, mžoural do&nbsp;elektrického světla a&nbsp;hrabal se&nbsp;na&nbsp;nohy. Nechali jsme ho&nbsp;na&nbsp;chvilinku v&nbsp;kuchyni a&nbsp;Libuna vytáhla z&nbsp;lednice pod pultem láhev sody.</span></p>
          <p class="chunk" data-nb-ref-number="85" data-nb-words="7" data-nb-chars="38"><span class="idea" data-nb-ref-number="84" id="idea84" data-nb-words="7" data-nb-chars="38">„Jak se&nbsp;tam dostal?“ chtěl jsem vědět.</span></p>
          <p class="chunk" data-nb-ref-number="86" data-nb-words="35" data-nb-chars="185"><span class="idea" data-nb-ref-number="85" id="idea85" data-nb-words="35" data-nb-chars="185">„Schovala jsem ho. Někdy kolem půlnoci. Byl namol a&nbsp;naši kluci ho&nbsp;hledali, že&nbsp;nebyl s&nbsp;těma ostatníma, co&nbsp;se&nbsp;s&nbsp;nima venku rvali. Chtěli ho&nbsp;zmlátit. Nemoh by&nbsp;se&nbsp;ani bránit, bylo mu&nbsp;blbě.“</span></p>
          <p class="chunk" data-nb-ref-number="87" data-nb-words="37" data-nb-chars="194"><span class="idea" data-nb-ref-number="86" id="idea86" data-nb-words="37" data-nb-chars="194">Pankáč se&nbsp;objevil ve&nbsp;dveřích, už&nbsp;s&nbsp;opaskem i&nbsp;bundou, v&nbsp;obličeji byl bílý a&nbsp;nejistě stál na&nbsp;nohou obutých v&nbsp;těžkých botách. Otevřel jsem sodovku a&nbsp;podal mu&nbsp;ji. Rychle se&nbsp;napil a&nbsp;pak ještě jednou.</span></p>
          <p class="chunk" data-nb-ref-number="88" data-nb-words="10" data-nb-chars="58"><span class="idea" data-nb-ref-number="87" id="idea87" data-nb-words="10" data-nb-chars="58">„Dík,“ zabručel, postavil láhev na&nbsp;pult a&nbsp;dupal ke&nbsp;dveřím.</span></p>
          <p class="chunk" data-nb-ref-number="89" data-nb-words="72" data-nb-chars="393"><span class="idea" data-nb-ref-number="88" id="idea88" data-nb-words="72" data-nb-chars="393">„Máš kam jít?“ zeptala se&nbsp;ještě Libuna. Neodpověděl a&nbsp;zmizel na&nbsp;návsi. Ta&nbsp;byla už&nbsp;pustá a&nbsp;tichá, a&nbsp;tak jsme jen chvilku stáli ve&nbsp;dveřích a&nbsp;dívali se&nbsp;za&nbsp;ním. A&nbsp;jak se&nbsp;klopýtavým krokem vzdaloval, rozštěkali se&nbsp;postupně všichni psi. A&nbsp;i&nbsp;když už&nbsp;nám kluk se&nbsp;splihlým čírem dávno zmizel z&nbsp;dohledu, ze&nbsp;stále větší a&nbsp;větší dálky k&nbsp;nám doléhal psí štěkot, který doprovázel jeho osamělou pouť vesnicí.</span></p>
          <p class="chunk" data-nb-ref-number="90" data-nb-words="70" data-nb-chars="403"><span class="idea" data-nb-ref-number="89" id="idea89" data-nb-words="70" data-nb-chars="403">„Von si&nbsp;je&nbsp;najde, ty&nbsp;svý kámoše,“ řekl jsem směrem za&nbsp;ním. Libuna přikývla, vrátili jsme se&nbsp;oba do&nbsp;výčepu. Svlékla si&nbsp;bílou zástěru a&nbsp;vzala si&nbsp;z&nbsp;věšáku u&nbsp;okna tenký svetr na&nbsp;zapínání. Potom jsme zavřeli všechna okna, Libuna zamkla dveře na&nbsp;dvůr a&nbsp;vyšli jsme na&nbsp;schody před hospodu, ještě otočila klíčem v&nbsp;zámku hlavních dveří, a&nbsp;to znamenalo, že&nbsp;červnová tancovačka v&nbsp;Neměřicích je&nbsp;definitivně skončena.</span></p>
          <p class="chunk" data-nb-ref-number="91" data-nb-words="43" data-nb-chars="247"><span class="idea" data-nb-ref-number="90" id="idea90" data-nb-words="43" data-nb-chars="247">Šli jsme vedle sebe po&nbsp;asfaltové silnici, opačným směrem, než šel před chvílí pankáč. Tmou se&nbsp;ozývaly jen naše kroky a&nbsp;chrastění svazku klíčů, který měla Libuna navlečený na&nbsp;prstě. Došli jsme na&nbsp;konec vesnice a&nbsp;minuli naše stavení s&nbsp;tmou v&nbsp;oknech.</span></p>
          <p class="chunk" data-nb-ref-number="92" data-nb-words="24" data-nb-chars="152"><span class="idea" data-nb-ref-number="91" id="idea91" data-nb-words="24" data-nb-chars="152">„Půjdu ještě kus s&nbsp;tebou,“ řekl jsem, když se&nbsp;Libuna zastavila před našimi vrátky. Prošli jsme kolem bílé, červeně přeškrtnuté cedule s&nbsp;názvem Neměřice.</span></p>
          <p class="chunk" data-nb-ref-number="93" data-nb-words="4" data-nb-chars="25"><span class="idea" data-nb-ref-number="92" id="idea92" data-nb-words="4" data-nb-chars="25">„Děkuju za&nbsp;pomoc, Pavle.“</span></p>
          <p class="chunk" data-nb-ref-number="94" data-nb-words="13" data-nb-chars="69"><span class="idea" data-nb-ref-number="93" id="idea93" data-nb-words="13" data-nb-chars="69">„Máš to&nbsp;teď těžký, já&nbsp;vím… na&nbsp;hospodu jste najednou s&nbsp;babičkou samy.“</span></p>
          <p class="chunk" data-nb-ref-number="95" data-nb-words="38" data-nb-chars="221"><span class="idea" data-nb-ref-number="94" id="idea94" data-nb-words="38" data-nb-chars="221">Libuna trochu vzdychla, nevěděl jsem, co&nbsp;dál říct, byli jsme na&nbsp;samém konci vesnice u&nbsp;Englmanovic chalupy. Před vraty do&nbsp;zahrady se&nbsp;Libuna zastavila, v&nbsp;úsměvu jejích oteklých úzkých očí se&nbsp;zračila únava z&nbsp;práce a&nbsp;z&nbsp;pláče.</span></p>
          <p class="chunk" data-nb-ref-number="96" data-nb-words="39" data-nb-chars="203"><span class="idea" data-nb-ref-number="95" id="idea95" data-nb-words="39" data-nb-chars="203">„Víš, co&nbsp;je&nbsp;pro mě&nbsp;nejtěžší? Chodit touhle jedinou silnicí a&nbsp;všude ji&nbsp;vidět… já&nbsp;vím, že&nbsp;někteří lidi neměli mámu rádi. Pro to, co&nbsp;bylo dřív, a&nbsp;že chodila uklízet do&nbsp;kostela a&nbsp;zároveň na&nbsp;Národní výbor a…“</span></p>
          <p class="chunk" data-nb-ref-number="97" data-nb-words="3" data-nb-chars="14"><span class="idea" data-nb-ref-number="96" id="idea96" data-nb-words="3" data-nb-chars="14">„Na to&nbsp;kašli.“</span></p>
          <p class="chunk" data-nb-ref-number="98" data-nb-words="5" data-nb-chars="25"><span class="idea" data-nb-ref-number="97" id="idea97" data-nb-words="5" data-nb-chars="25">„… a&nbsp;záviděli jí, Pavle.“</span></p>
          <p class="chunk" data-nb-ref-number="99" data-nb-words="2" data-nb-chars="13"><span class="idea" data-nb-ref-number="98" id="idea98" data-nb-words="2" data-nb-chars="13">„Proboha co?“</span></p>
          <p class="chunk" data-nb-ref-number="100" data-nb-words="12" data-nb-chars="58"><span class="idea" data-nb-ref-number="99" id="idea99" data-nb-words="12" data-nb-chars="58">„Nevím. Asi ty&nbsp;dvě stovky za&nbsp;měsíc, co&nbsp;měla za&nbsp;ten úklid.“</span></p>
          <p class="chunk" data-nb-ref-number="101" data-nb-words="10" data-nb-chars="62"><span class="idea" data-nb-ref-number="100" id="idea100" data-nb-words="10" data-nb-chars="62">Hleděl jsem do&nbsp;země, do&nbsp;štěrku před vraty Englmanovic chalupy.</span></p>
          <p class="chunk" data-nb-ref-number="102" data-nb-words="11" data-nb-chars="71"><span class="idea" data-nb-ref-number="101" id="idea101" data-nb-words="11" data-nb-chars="71">„Víš, žes mi&nbsp;vlastně nejvíc pomoh?“ řekla Libuna trochu oživlým hlasem.</span></p>
          <p class="chunk" data-nb-ref-number="103" data-nb-words="7" data-nb-chars="36"><span class="idea" data-nb-ref-number="102" id="idea102" data-nb-words="7" data-nb-chars="36">„Já?“ udiveně jsem se&nbsp;na&nbsp;ni&nbsp;podíval.</span></p>
          <p class="chunk" data-nb-ref-number="104" data-nb-words="60" data-nb-chars="302"><span class="idea" data-nb-ref-number="103" id="idea103" data-nb-words="60" data-nb-chars="302">„Předvčírem jsem šla ze&nbsp;vsi a&nbsp;vidím tě, kráčíš si&nbsp;se&nbsp;psem a&nbsp;s&nbsp;knížkou v&nbsp;ruce kolem vody, jako vždycky, chodíš se&nbsp;učit nebo číst k&nbsp;řece… jako je&nbsp;kostelní věž vodjakživa zelená a&nbsp;hospoda pořád stojí tam, kde stála… pak vím, že&nbsp;všechno, co&nbsp;sem patří, co&nbsp;i&nbsp;ke mně patří, trvá dál, lidi i&nbsp;věci, který znám.“</span></p>
          <p class="chunk" data-nb-ref-number="105" data-nb-words="21" data-nb-chars="112"><span class="idea" data-nb-ref-number="104" id="idea104" data-nb-words="21" data-nb-chars="112">Nebe nad lesem bylo jako světlá křída a&nbsp;páry jako lehounká mdloba z&nbsp;vyčerpání, pálily mě&nbsp;oči z&nbsp;té probdělé noci.</span></p>
          <p class="chunk" data-nb-ref-number="106" data-nb-words="67" data-nb-chars="389"><span class="idea" data-nb-ref-number="105" id="idea105" data-nb-words="67" data-nb-chars="389">„… říká se, že&nbsp;kdo byl tak nemocnej jako máma, že&nbsp;mu&nbsp;hrozně uškodil výbuch tý&nbsp;jaderný elektrárny v&nbsp;Rusku. V&nbsp;novinách psali, že&nbsp;tady žádná radioaktivita není, ale slyšela jsem, že&nbsp;v&nbsp;Rakousku vůbec nepásli krávy, že&nbsp;to&nbsp;bylo všude na&nbsp;trávě a&nbsp;lidem prej rozdávali jódový tabletky. Dyť do&nbsp;Rakouska to&nbsp;odsud není ani padesát kilometrů,“ říkala Libuna potichu, už&nbsp;se&nbsp;nepřemáhala, aby se&nbsp;usmívala.</span></p>
          <p class="chunk" data-nb-ref-number="107" data-nb-words="35" data-nb-chars="184"><span class="idea" data-nb-ref-number="106" id="idea106" data-nb-words="35" data-nb-chars="184">„Já fakt nevím, Libuš. Je&nbsp;to&nbsp;už&nbsp;dva měsíce, ale prej to&nbsp;tam pořád ještě hasí, v&nbsp;tom Černobylu, lejou na&nbsp;to&nbsp;beton z&nbsp;helikoptér… voni nepřiznají, jak to&nbsp;dovopravdy je, dyť to&nbsp;každej ví.“</span></p>
          <p class="chunk" data-nb-ref-number="108" data-nb-words="26" data-nb-chars="139"><span class="idea" data-nb-ref-number="107" id="idea107" data-nb-words="26" data-nb-chars="139">Libuna za&nbsp;sebou zavřela plechová vrata, ráno se&nbsp;pomalu trhalo z&nbsp;oblohy a&nbsp;únava ležela ve&nbsp;svalech a&nbsp;v&nbsp;kůži a&nbsp;ve slovech, co&nbsp;scházela doříct.</span></p>
          <p class="chunk" data-nb-ref-number="109" data-nb-words="20" data-nb-chars="109"><span class="idea" data-nb-ref-number="108" id="idea108" data-nb-words="20" data-nb-chars="109">„Až budeš mít náladu, tak se&nbsp;zase někdy stav, Libuš, přivez jsem z&nbsp;Prahy ňákou novou muziku, desky a&nbsp;kazety.“</span></p>
          <p class="chunk" data-nb-ref-number="110" data-nb-words="107" data-nb-chars="590"><span class="idea" data-nb-ref-number="109" id="idea109" data-nb-words="107" data-nb-chars="590">Rozloučili jsme se&nbsp;a&nbsp;já jsem se&nbsp;vrátil zpátky po&nbsp;silnici, naše chalupa byla tichá, opatrně jako zloděj jsem vstoupil do&nbsp;svého pokoje a&nbsp;zavřel za&nbsp;sebou dveře. V&nbsp;okně plavalo světlounké časné ráno, ozývali se&nbsp;ptáci ze&nbsp;zahrady. Lehl jsem si&nbsp;na&nbsp;bíle povlečenou postel a&nbsp;v&nbsp;hlavě mi&nbsp;bušila krev, věděl jsem, že&nbsp;nebudu moct usnout. A&nbsp;jestli přece jen usnu, tak budu ve&nbsp;snu tancovat a&nbsp;bude hrát muzika, kolem stolu budou sedět hrozně povědomí, ale přesto jakoby cizí lidé, jeden přes druhého budou povídat a&nbsp;já budu jen sedět a&nbsp;poslouchat, ale stejně se&nbsp;nic nedozvím a&nbsp;nikdo mi&nbsp;nepoví, jak mám žít.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./hajicek-9.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>